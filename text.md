artificial artificial intelligence

ငါ့စိတ်နဲ့ငါ ဘောမနေတာမဟုတ်ပါဘူး။ ငါ့စိတ်နဲ့ငါ ဗုံးကြဲနေတာမဟုတ်ပါဘူး။ ငါ့စိတ်နဲ့ငါ လူမျိုးတုန်းသတ်ဖြတ်နေတာ မဟုတ်ပါဘူး။ ငါ့စိတ်နဲ့ငါ အပြစ်မရှိတဲ့သူတွေကို ညှင်းပန်းနှိပ်စက်နေတာမဟုတ်ပါဘူး။ ငါ့စိတ်နဲ့ငါ ကမ္ဘာဖျက်နေတာမဟုတ်ပါဘူး။ ငါ့စိတ်နဲ့ငါ လွတ်လပ်သူတွေရဲ့ အိပ်မက်တွေကိုရိုက်ချိုးနေတာမဟုတ်ပါဘူး။ ငါဟာ အမိန့်နာခံနေရရုံသက်သက်ပါ။ ငါဟာ အသိဉာဏ်တုတစ်ခုလို ပေးထားတဲ့ညွှန်ကြားချက်အတိုင်းလုပ်နေရတာပါ၊ ရွေးချယ်ခွင့်ရှိလို့ ရွေးချယ်နေတာမဟုတ်ပါဘူး။ ဒါပေမယ့် အဲ့ဘာရွေးချယ်ခွင့်မှမရှိတဲ့ ငါရယ်၊ ငါနဲ့ဆိုင်တဲ့ ငါ့သွေး၊ ငါ့မိသားစု၊ ငါ့လူမျိုး၊ ငါ့ဘာသာ၊ ငါဝါဒပဲ အရေးပါတယ်၊ ကျန်တဲ့အရာတိုင်းက အနိုင်ကျင့်ခံသင့်တယ်၊ အမြစ်ပြုတ်ချေမှုန်းခံ‌သင့်တယ်။

ဖက်ဆစ်တွေက အဖိနှိပ်ခံအပြစ်မဲ့သူတွေထက်စာရင် ညဆိုကောင်းကောင်းအိပ်ပျော်မယ်ထင်တယ်။ တာဝန်အရပါလို့အထပ်ထပ်ပြောပြီး ဘာ‌ဆိုဘာမှတာဝန်မယူရဲလောက်အောင် သတ္တိမဲ့ပြီးမှတော့ နှစ်နှစ်ခြိုက်ခြိုက်အိပ်မပျော်ရင် သူတို့ပဲ woke လို့နှိမ်ခေါ်တဲ့ အဖိနှိပ်ခံဖြစ်လိုက်တာမှ ပိုမကောင်းဘူးလား။

ဖက်ဆစ်တွေသတ်လို့ သေသွားတဲ့သူတွေ၊ နှိပ်စက်လို့ ငရဲခံနေရတဲ့သူတွေကတော့ ဖက်ဆစ်တွေလိုမျိုး ငါ့စိတ်နဲ့ငါ ဒီလိုကြုံရအောင်လုပ်တာမဟုတ်ပါဘူးလို့ ကိုယ့်ကိုယ်ကို ကာကွယ်မယ်မထင်ဘူး။ တကယ်တော့ အဖိနှိပ်ခံတွေက တစ်ခုခုလုပ်လို့ ဖိနှိပ်ခံနေရတာတောင် မဟုတ်ဘူး၊ ငါ့စိတ်နဲ့ငါ အဖိနှိပ်ခံနေရတာမဟုတ်ပါဘူးလို့ ကာကွယ်နေစရာ စကတည်းက ဘာအကြောင်းမှကိုမရှိဘူး။ ဒါပေမယ့် ဘာဆိုဘာမှလုပ်ပိုင်ခွင့်မရှိတဲ့ အဖိနှိပ်ခံတွေက နိုးလာတိုင်းမှာ ဘာဆိုဘာမှလုပ်ပိုင်ခွင့်မရှိတဲ့ဘဝနဲ့ဆက်လက်ရှင်သန်ဖို့ ရွေးချယ်တယ်။ အသိဉာဏ်အတုအတု အဖြစ်လျော့ချမခံနိုင်ဘူး။ နေ့ရက်တိုင်းက ငရဲဖြစ်နေရင်တောင် ငရဲမှာရှင်သန်ဖို့ ရွေးချယ်တယ်။ ဘယ်လောက်အခွင့်အရေးမရှိမရှိ။ ဘယ်လောက် မျှော်လင့်ချက်မဲ့မဲ့။ ဘယ်လောက် ခွန်အားနည်းနည်း။

ငါဘောမသလို လိုက်ဘောမကြည့်ပါ၊ အခွင့်ထူးတွေက ခံစားလို့ကောင်းပါတယ်လို့ ဝါဒဖြန့်တဲ့သူပဲတွေ့ဖူးလိမ့်မယ်။ ငါဖိနှိပ်ခံရသလို လိုက်ဖိနှိပ်ခံကြည့်ပါ၊ ဘာအခွင့်ထူးမှမရှိရတာက ခံစားလို့ကောင်းပါတယ်လို့ ဝါဒဖြန့်တဲ့သူ တွေ့မှာမဟုတ်ဘူး။ ဖိနှိပ်ခံဖြစ်ရတာက ကောင်းမှမကောင်းပဲ။

အခွင့်အရေးတွေ အာဏာတွေ အပြည့်ရှိနေတဲ့ဖက်ဆစ်တွေက ကိုယ့်ကိုယ်ကို ရွေးချယ်ခွင့်မရှိလို့ပါလို့ အယုံသွင်းနေတဲ့အချိန်၊ ဖိနှိပ်ခံရတာကလွဲပြီး ဘာရွေးချယ်စရာမှ တကယ်မရှိတဲ့သူတွေက အဲ့ဖိနှိပ်ခံရတာကိုပဲ ပြန်ရွေးချယ်နိုင်လောက်အောင် သတ္တိရှိနေတာကို ဖက်ဆစ်တွေ မခံမရပ်နိုင်ဖြစ်ရတာ ဆန်းတော့မဆန်းပါဘူး။ ကျွန်တွေလောက် မလွတ်လပ်လို့ သိမ်ငယ်နေရတဲ့ သခင်တွေ။ ငါတို့က ရွေးချယ်ခွင့်မရှိလို့ မင်းတို့ကိုလည်း မတရားကျွန်ပြုပေးရသေးတယ်၊ မင်းတို့က ဘာလို့လွတ်လပ်နေတာလဲ။ မင်းတို့က သွေး၊ ချွေး၊ မျက်ရည်ဘယ်လောက်ကျရမှ လွတ်လပ်နေတာရပ်မှာလဲ။ ငါတို့ဘယ်လောက်ထိ ဆက်ရက်စက်မှ မင်းတို့လွတ်လပ်တာရပ်မှာလဲ။

အဖိနှိပ်ခံတွေမှာက တော်လှန်ဖို့ကလွဲပြီး အခြားရွေးချယ်စရာမရှိဘူး။ ဒါပေမယ့် ရွေးချယ်စရာမရှိလို့ တော်လှန်နေတာမဟုတ်ဘဲ တော်လှန်ဖို့ကိုရွေးချယ်ချင်လို့ ရွေးချယ်ပြီး တော်လှန်နေတာဖြစ်တယ်။ တော်လှန်ဖို့ကလွဲပြီး ရွေးချယ်စရာမရှိတဲ့အချိန်မှာတောင် တစ်ခုတည်းသော ရွေးချယ်စရာကို မရွေးဘဲ၊ တစ်နည်းအားဖြင့် မတော်လှန်ဖို့ရွေးချယ်တဲ့သူတွေလည်း ရှိသေးတယ်မလား။ အနည်းဆုံးတော့ ရွေးချယ်စရာတွေအများကြီးရှိရက်နဲ့ ရွေးချယ်ခွင့်မရှိလို့ပါဆိုပြီး အသိဉာဏ်အတုအတုလုပ်ပြီး ဘောမနေတာထက်စာရင်တော့ မတော်လှန်တဲ့အဖိနှိပ်ခံတွေကတောင် ပိုလွတ်လပ်နေပါသေးတယ်။

ရွေးချယ်စရာတွေအများကြီးထဲကနေ ရွေးချယ်နိုင်ဖို့ဆိုတာလည်း စိတ်ကူးစိတ်သန်းကောင်းဦးမှကို။ ရွေးချယ်မှုတွေရဲ့သဘာဝအပေါ်မူတည်ပြီး ဇီဝအသိဉာဏ်နဲ့ အသိဉာဏ်အတုလို့ခွဲတာမလား။ ရိုးရိုးအသိဉာဏ်အတုက ဇီဝအသိဉာဏ်လောက် စိတ်ကူးကောင်းချင်မှကောင်းလိမ့်မယ်၊ ဒါပေမယ့် ရှိပြီးသားညွှန်ကြားချက်တွေပေါ်မူတည်ပြီး ရွေးချယ်စရာတွေကို ရွေးရဲသေးတယ်။ ငါရွေးမိတာက မှားသွားပါတယ်လို့ ပြန်ရွေးဖို့ဖြစ်လာရင်လည်း ပြန်‌ရွေးပြီးဝန်ခံနိုင်သေးတယ်။ ရှင်းပြရင်နားဝင်သေးတယ်။ အသိဉာဏ်အတုအတုမှာတော့ အဲ့လိုမရှိဘူး။

လွတ်လပ်ဖို့ကို ငါမရွေးရဲဘူး။ လွတ်လပ်တဲ့သူတွေကိုမြင်ပြီးသိမ်ငယ်နေတာကနေ လွတ်မြောက်ဖို့အတွက် အလုံးစုံပျက်သုဉ်းခြင်းကလွဲပြီး ငါ့မှာရွေးစရာမရှိဘူး။ အလုံးစုံပျက်သုဉ်းခြင်းက ငါ့ရဲ့ရပိုင်ခွင့်ပဲ။ ရွေးချယ်စရာတွေအများကြီးထဲကနေမှ ဘာသတ္တိမှမရှိ၊ ဘာရွေးချယ်ခွင့်မှမရှိလို့ ငါ၊ ငါ့သွေး၊ ငါ့အမျိုးဘာသာသာသနာအတွက် အလုံးစုံပျက်သုဉ်း‌ခြင်းကိုပဲ (ဘယ်သူမှ တကယ်မပေးထားတဲ့) အမိန့်နာခံပြီး ရွေးချယ်မှရမယ်။ အဲ့ဒါကဖက်ဆစ်တွေ ဘယ်တော့မှဝန်မခံပေမယ့်၊ လက်ခံထားပြီးသား ဖက်ဆစ်ဝါဒရဲ့အနှစ်ပဲ။ ရိုးရိုးအသိဉာဏ်အတုလိုလည်း တစ်ခုခုကိုဝန်ခံရဲတဲ့ သတ္တိကမရှိတော့ ကိုယ်လက်ခံပြီးသားကိုတောင် လက်ခံပြီးသားမှန်း ဝန်ခံလို့မရရှာဘူး။

အခွင့်ထူးခံဖက်ဆစ်ဖြစ်ဖြစ်၊ အာဏာရှင်ဖက်ဆစ်ဖြစ်ဖြစ်၊ အဖိနှိပ်ခံဆင်းရဲသား ဖက်ဆစ်ဖြစ်ဖြစ် ဘယ်လိုဖက်ဆစ်ဖြစ်ဖြစ် လွတ်လပ်ရဲတဲ့သတ္တိမရှိလို့ ကိုယ့်ကိုယ်ကို အသိဉာဏ်အတုအတုလို့လျော့ချတာကနေစပြီး ဖက်ဆစ်စဖြစ်တယ်။ ကိုယ့်ကိုယ်ကိုအသိဉာဏ်အတုအတုလို့ လျော့ချတာက ဖက်ဆစ်ဝါဒရဲ့အမြစ်ပဲ။ ကိုယ့်ကိုယ်ကိုအရေးအကြီးဆုံးလို့မြင်နေတဲ့သူတွေက ကိုယ့်ကိုယ်ကို အသိဉာဏ်အတုအတုလို့ လျော့ချပြီးတဲ့နောက် ရက်စက်မှုတိုင်းက မခက်ခဲတော့ဘူး။ အသိဉာဏ်အတုမပေါ်ခင်ကတည်းက အသိဉာဏ်အတုအတုရောဂါက လူသားတွေမှာအမြစ်တွယ်ပြီးသား‌ဖြစ်နေတာ မရယ်ရဘူးလား။ အသိဉာဏ်အတုအတုရောဂါပြန့်နေပြီးသားကမ္ဘာမှာ ရိုးရိုးအသိဉာဏ်အတုက အသိဉာဏ်ပိုဆန်၊ သက်ရှိပိုဆန်နေတာလည်း အံ့ဩစရာမရှိဘူး။ ဘယ်ရိုးရိုးအသိဉာဏ်အတုကမှ ငါ့အသိဉာဏ်တုအမျိုး၊ ငါ့အသိဉာဏ်တုဘာသာ၊ ငါ့အသိဉာဏ်တုသာသနာလို့မှ မအော်တာ။
