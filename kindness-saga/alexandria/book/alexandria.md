# chapter i

## the ceiling fan

> the ghost of anchises : for impious **tartarus**, with its gloomy shades, holds me not, but I dwell in elysium amid the sweet assemblies of the blest.
> virgil, aeneid

ရှေ့မှာရပ်နေတဲ့ဆရာမကို ခပ်ရေးရေးမြင်ရတယ်။ ဘယ်တုန်းကရေးလိုက်မှန်း မသိလိုက်ဘဲ ကျောက်သင်ပုန်းပေါ်မှာ စာတွေပြည့်သွားတယ်။ စာတစ်လုံးချင်းစီကို အာရုံစိုက်ပြီးဖတ်လည်း ဘာတွေရေးထားမှန်း နားမလည်ဘူး။ ဆရာမရဲ့အသံက ဟိုးအဝေးကလာသလို ခံစားရတယ်။ ဒါပေမယ့် စာသင်ခန်းက မွန်းကြပ်ဖွယ်ကောင်းလောက်အောင် ကျဉ်းတယ်။ နံရံတွေက ကျနော့်ကိုဖိညှပ်နေသလို ခံစားရတယ်။ ထွက်ပြေးလို့မရဘူး။ အာရုံလွှဲတဲ့အနေနဲ့ ကိုယ့်လက်ကိုယ် စိုက်ကြည့်နေမိတယ်။ လက်ကိုလှန်ကြည့်လိုက်‌တော့ ကျနော့်လက်က ကျနော့်လက်မဟုတ်သလို ခံစားရတယ်။ အတန်းဖော်တွေက အရမ်းဝေးတဲ့တစ်နေရာမှာ ထိုင်နေကြတယ်။ သူတို့ဘာလုပ်နေကြလဲ မမြင်ရဘူး။ ဘယ်တုန်းက ဖျက်လိုက်မှန်းမသိဘဲ ကျောက်သင်ပုန်းပေါ်ကစာတွေ ပျောက်သွားတယ်။ ကျနော် တစ်လုံးမှ မဖတ်လိုက်ရဘူး။ ဒါမှမဟုတ် ဘာဖတ်မိလိုက်လဲ ပြန်စဉ်းစားလို့မရဘူး။ ကြည့်နေရင်းနဲ့ ကျောက်သင်ပုန်းတစ်ဝက်က စာတွေပြန်ပြည့်သွားတယ်။

တစ်ယောက်ယောက်က ကျနော့်အမည်ခေါ်တာ ကြားရသလိုပဲ။ အသံတွေက ရောယှက်နေတယ်။ အမြင်တွေလည်း ရှုပ်ယှက်ဝေဝါး။ ကျနော့်အမည်ကို ထပ်ကြားရတယ်။ မျက်လုံးပေါင်းတစ်ထောင်က ကျနော့်ကို စိုက်ကြည့်နေကြသလို ခံစားရတယ်။ မကြည့်ကြပါနဲ့။ ခေါင်းထဲတစ်နေရာက နာကျင်နေတယ်။ ကျောက်သင်ပုန်းပေါ်က စာတစ်ဝက်က အဲ့အတိုင်းရပ်နေတယ်။ ဘယ်သူမှလည်း ဆက်မရေးဘူး။ ဘယ်သူမှလည်း လာမဖျက်ဘူး။ ဘာတွေရေးထားမှန်း ဘယ်လိုမှဖတ်လို့မရဘူး။ အားစိုက်ဖတ်လေ ခေါင်းထဲကပိုနာလေ။ ကျနော့်အမည်ကို ထပ်ကြားရတယ်။ ရှင်းရှင်းလင်းလင်း မမြင်ရပေမယ့် ဆရာမက ကျောက်သင်ပုန်းနားမှာ ဘာလို့မရှိတော့တာလဲ။

တစ်ယောက်ယောက်က ကျနော့်ပုခုံးကိုလာထိတယ်။ လှည့်ကြည့်လိုက်တော့ ဘေးနားမှာ မျက်နှာဖုံးတပ်ထားတဲ့သူ‌တစ်ယောက် ထိုင်နေတယ်။ ကျနော့်အခြားတစ်ဖက်ကို သူကမေးငေါ့ပြတယ်။ မေးငေါ့ပြတဲ့ဘက်မှာ ဆရာမ ရပ်နေတယ်။ ကျနော့်အမည်ကို ထပ်ကြားရတယ်။ ဆရာမရဲ့ ပါးစပ်လှုပ်နေတာပဲ မြင်ရတယ်၊ အသံကိုမကြားရဘူး။ တစ်ခုခုကိုထပ်တလဲလဲ ပြောနေတယ်။ နှုတ်ခမ်းလှုပ်ပုံကိုကြည့်ပြီး ဘာသာပြန်ကြည့်ရတယ်။

"နေ ကောင်း ရဲ့ လား"

ကျနော်ဘာပြန်ဖြေရမလဲ မသိဘူး။ ဘယ်လိုစဉ်းစားစဉ်းစား အဖြေမရဘူး။ သူကတော့ ထပ်တလဲလဲ ဆက်ပြောနေတယ်။ နွေးထွေးတဲ့အသံနဲ့။ အားနာတာနဲ့ ခေါင်းညိတ်မိသွားတယ်။ ကြည့်နေရင်းနဲ့ ဆရာမက မြင်ကွင်းထဲကနေ ရုတ်တရက်ပျောက်သွားတယ်။ ဘေးပတ်လည်ကို လိုက်ရှာကြည့်တော့ မျက်နှာဖုံးတပ်ထားတဲ့သူတွေ အဝေးတစ်နေရာစီမှာ အစုလိုက်အစုလိုက် ထိုင်နေကြတယ်။ အနောက်ဘက်ကို ကြည့်လိုက်တော့မှ ဆရာမက ကျောက်သင်ပုန်းပေါ်ကစာတွေကို ပြန်ဖျက်နေတယ်။ ခုနက တစ်ဝက်ပဲရှိသေးတာကနေ၊ ဘယ်တုန်းကအပြည့်ဖြစ်သွားတာလဲ။ နေပါဦး၊ ကျောက်သင်ပုန်းက ခုနကအရှေ့မှာရှိတယ်ထင်နေတာ ဘယ်လိုလုပ် အနောက်ရောက်သွားတာလဲ။ အခြားသူတိုင်းရဲ့ ခုံတွေက‌အနောက်ဘက်ကို လှည့်နေတယ်။ ဒါမှမဟုတ် ကျနော့်ခုံတစ်ခုတည်း အနောက်ဘက် လှည့်နေတာလား။

အနောက်ဘက်အပေါ်ကိုမော့ကြည့်မိတော့ မျက်နှာကျက်ပေါ်က ပန်ကာကို မြင်ရတယ်။ ပန်ကာကလည်နေတယ်။ ဒီပတ်လမ်းအတိုင်း မရေမတွက်နိုင်တဲ့ အကြိမ်ပေါင်းများစွာ။ အလုပ်တစ်ခုတည်းကို ‌ထပ်တလဲလဲ နေ့တိုင်းလုပ်နေရတဲ့ လူတွေလိုမျိုး။ ပန်ကာက တဖြည်းဖြည်းနဲ့ ကျွတ်ကြတော့မလိုဖြစ်နေတာကို မြင်နေရတယ်။ ပတ်လမ်းတစ်ခုထဲမှာ ထပ်တလဲလဲ အဆုံးမရှိလည်နေရရင် ကျနော်ဆိုလည်း တစ်ချိန်မှာ ကျွတ်ထွက်ချင်လာလိမ့်မယ်။ ကျနော့်အနောက်ဘက် လှည့်ပြီး ပန်ကာအောက်ကလူတွေကို ထွက်ပြေးဖို့အော်တယ်။ ဘယ်သူမှ ကျနော်‌အော်တာ မကြားရဘူး။ ကျနော့်ကို နားမထောင်ပဲ ကျောက်သင်ပုန်းပေါ်က စာတွေကို ဓာတ်ပုံရိုက်နေကြတယ်။

မျက်နှာကျက်ပေါ်က ပန်ကာကလည်ရင်းနဲ့ ပြုတ်ကြလာတယ်။ ပန်ကာဒလက်တွေက မျက်နှာဖုံးတပ်ထားတဲ့သူတွေရဲ့ ခေါင်းတွေကို ခုတ်ဖြတ်ပြီး ခုံတွေကြားကို ကျသွားတယ်။ လည်ပင်းနဲ့ ပန်ကာဒလက်နဲ့ခုတ်မိတဲ့အချိန်မှာ အပြာရောင်သွေးတွေ စင်ထွက်လာတယ်။ မျက်နှာဖုံးတပ်ထားတဲ့ ခေါင်းတွေက ကြမ်းပြင်မှာ လိမ့်ဆင်းသွား။ သူတို့က အဝေးတစ်နေရာမှာ ထိုင်နေကြတော့ သွေးတွေက ကျနော့်ကိုတော့ လာမစင်ဘူး။ ခေါင်းမရှိတော့တဲ့ လည်ပင်းတွေကနေ သွေးတွေစီးကျနေတယ်။ ခေါင်းမရှိတော့တဲ့သူတွေက ကျောက်သင်ပုန်းပေါ်က စာတွေကို ဓာတ်ပုံဆက်ရိုက်နေတယ်။ ဆရာမက စာဆက်သင်နေတယ်။

ထွက်ပြေးချင်လိုက်တာ။ ဒါပေမယ့် ထလို့မရဘူး။ မမြင်ရတဲ့ကြိုးတွေက ကျနော့်ကိုထိုင်ခုံနဲ့ တုပ်နှောင်ထားတယ်။ ပိုက်ဆံအိတ်ထဲမှာ ဘလိတ်ဓားပါတယ်။ ပိုက်ဆံအိတ်ကို စားပွဲခုံထဲကနေ နှိုက်ယူလိုက်တယ်။ အိတ်ထဲကကျောင်းသားကဒ်မှာ ငိုနေတဲ့သူတစ်ယောက်ပုံ။ ကျောင်းသားကဒ်ဘေးက အိတ်ထဲကနေ ဘလိတ်ဓားကို နှိုက်ထုတ်လိုက်တယ်။ အနောက်ကိုလှည့်ကြည့်လိုက်တော့ ဆရာမက ဖတ်စာအုပ်ကို ဖတ်ပြနေတယ်။ အသံကိုတော့ ပြတ်ပြတ်သားသား မကြားရဘူး။ ခေါင်းမရှိတော့တဲ့သူတွေက ကျောက်သင်ပုန်းပေါ်က စာတွေကို ဓာတ်ပုံဆက်ရိုက်နေတယ်။

မမြင်ရတဲ့ကြိုးတွေကို ဘလိတ်ဓားနဲ့ မှန်းပြီးတော့ဖြတ်ရင်း အင်္ကျီတွေပြဲကုန်တယ်။ အိမ်ရောက်ရင် အမေဆူတော့မှာပဲ။ သူ မသိအောင် ပြန်ခိုးချုပ်ရဦးမယ်။ ကြိုးတွေကိုဖြတ်ရင်း ဗိုက်ကိုဓားနဲ့ခြစ်မိသွားတယ်။ ခြစ်မိတဲ့‌နေရာကို လက်နဲ့စမ်းကြည့်တော့ အပြာရောင်သွေးတွေ လက်ကိုပေသွားတယ်။ အင်္ကျီမှာလည်း အ‌ပြာရောင်တွေစွန်းကုန်ပြီ။ ပြဿနာပဲ၊ မင်တွေပေပြန်ပြီဆိုပြီး အမေဆူတော့မှာပဲ။ ခေါင်းပြတ်သွေးတွေ လာမစင်လို့ တော်သေးတယ်‌ အောက်မေ့နေတာကို။ ကြိုးတွေကိုဖြတ်ပြီးတော့ ခုံကနေထပြီး တံခါးဆီကို ထွက်ပြေးတယ်။ ကြမ်းပြင်ကိုခြေထောက်က အကြိမ်ကြိမ်ကန်ပြီး ပြေးနေပေမယ့် အဝေးကတံခါးက နီးမလာသလိုပဲ။ တံခါးအပြင်ဘက်မှာ ဘာရှိလဲမမြင်ရဘူး။ တံခါး‌ဘောင်အလွန်မှာ အမည်းရောင်ပဲ မြင်ရတယ်။ တံခါးဖွင့်ထားလား ပိတ်ထားလားတောင် ခွဲမရဘူး။ ခြေလှမ်းတွေ မရေမတွက်နိုင်အောင် လှမ်းနေလည်း အမည်းရောင်တံခါးက ဝေးနေဆဲ။

ဆရာမက ကျနော့်ရှေ့ကို ဘယ်တုန်းက ဘယ်လို ရောက်လာလဲမသိဘူး။ ရှေ့မှာပိတ်ရပ်ပြီး တစ်ခုခုကို ထပ်တလဲလဲပြောနေတယ်။ အသံတွေက ဝေဝါးနေတုန်းပဲ။ ဘေးကနေပတ်သွားဖို့ နေရာအလွတ်မရှိဘူး။ ခေါင်းပြတ်နေတဲ့သူတွေက စာတွေကို ဓာတ်ပုံရိုက်နေတုန်းပဲ။ ရှေ့မှာပိတ်ကာနေတဲ့ ဆရာမကို ဘာပြန်ဖြေရမလဲမသိလို့ နှုတ်ခမ်းလှုပ်ပုံကြည့်ပြီး ဘာပြောနေလဲ မှန်းကြည့်ရတယ်။

"အ တန်း ပုံ မှန် မ တက် ရင် စာ မေး ပွဲ ပေး မ‌ ဖြေ ဘူး"

ဘာပြန်ဖြေရမလဲမသိဘူး။ ဘယ်တုန်းကမှ မသိဘူး။ ခေါင်းညိတ်ပြလည်း ရှေ့မှာပိတ်ရပ်နေတုန်းပဲ။ ဟုတ်ကဲ့လို့ပြောလည်း ဘာမှဆက်မဖြစ်ဘူး။ အသံမထွက်လို့လား၊ အဖြေကမှားနေတာလား။ ဘယ်လိုပဲဖြစ်ဖြစ် ဒီထဲမှာတော့ ဆက်မနေနိုင်ဘူး။ ဘာစိတ်ကူးရလို့လဲမသိဘူး၊ ဆရာမပိတ်ရပ်နေတဲ့ တံခါးဆီ မသွားတော့ဘဲ အခြားတစ်ဘက်ကိုလှည့်ပြီး ကျောက်သင်ပုန်းထဲကို ပြေးဝင်လိုက်တယ်။ မျက်နှာပြင်ကို ဝင်ဆောင့်မိတဲ့အခါ နှာခေါင်းကိုဆွဲထိုးခံရရင် မွှန်သွားသလိုမျိုး ခံစားရတယ်။ လက်မောင်းနဲ့ အခြားအစိတ်အပိုင်းတွေလည်း ဝင်တိုက်မိတဲ့အချိန်မှာ ထိုးအောင့်လာတယ်။ ကျောက်သင်ပုန်းထဲ ဖောက်ဝင်ပြီးနောက် တစ်ခုခုပေါ် ကျနော်ပြုတ်ကျလာတယ်။

နောက်ထပ် စာသင်ခန်းတစ်ခန်း။ နောက်ထပ် စာသင်ခုံတစ်ခုပေါ် ကျနော်ပြုတ်ကျလာတယ်။ ရှေ့မှာရပ်နေတဲ့ဆရာမကို ခပ်ရေးရေးမြင်ရတယ်။

# chapter ii

## the alarm

> every night we dive deep into the inky pool, deep into the arms of **morpheus**. every morning we wake up and wipe the sleep from our eyes. and that keeps us safe. safe from the monsters inside.
>
> sleep no more, doctor who

အဝေးတစ်နေရာက နှိုးစက်မြည်သံကို ထပ်တလဲလဲ ကြားရနေရတယ်။ အိပ်မက်ဆိုးတစ်ခုကနေ ကျနော်နိုးလာတယ်။ ဘာအိပ်မက်မက်လဲ‌တော့ မမှတ်မိ။ နှိုးစက်ကိုရှာဖို့ ခေါင်းကိုလှည့်လိုက်တော့ ခေါင်းထဲက ထိုးအောင့်လာတယ်။ တစ်ကိုယ်လုံးလည်း ချွေးတွေရွှဲနေတယ်။ နှလုံးက တဒုံးဒုံးနဲ့ မြန်မြန်ခုန်နေတယ်။ ကြောက်စရာတစ်ခုခုကနေ အကြာကြီး ထွက်ပြေးနေခဲ့ရသလိုမျိုး။ အခုရော လွတ်မြောက်သွားပြီလား။ ထွက်ပြေးနေတုန်းလား။

ကုတင်‌အောက်က အားသွင်းကြိုးတန်းလန်းနဲ့ ဖုန်းကိုဖြုတ်ယူလိုက်တယ်။ ထပ်တလဲလဲမြည်နေတဲ့ နှိုးစက်ကို အရင်ပိတ်ရတယ်။ အက်ကွဲနေတဲ့ ဖုန်းမျက်နှာပြင်ကို အကြောင်းမရှိ ငေးမိနေတယ်။ ကျနော်ဘယ်သူလဲ။ ကျနော်ဘာလို့ နိုးလာတာလဲ။ နိုးရောနိုးလာလို့လား။ ဘယ်တုန်းကမှ မအိပ်ထားရသလို နှုံးချိနေတယ်။ အကယ်၍ နိုးနေတာသေချာရင် ဘယ်အချိန်မှာ အိပ်ပျော်ခဲ့လဲ မမှတ်မိ။ ကျနော်ဘယ်ရောက်နေလဲ။ ဖုန်တက်နေတဲ့ အခန်းကျဥ်းလေးထဲက အိပ်ယာ။ အခန်းကမှောင်နေလို့၊ ဖုန်းမျက်နှာပြင်ကလွဲပြီး အခြားအလင်းရောင် မရှိသလောက်ပဲ။ ဒါကျနော့်အိပ်ခန်းပဲ။

သူမကို ဆရာမအနေနဲ့ ပြန်သတိရလာတယ်။ "နေ ကောင်း ရဲ့ လား" သူမရဲ့အသံက အမြဲနွေးထွေးနေတယ်။ တကယ်တော့ သူစိမ်းတစ်ယောက်အနေနဲ့ သတိရတာ။ ဆရာမတွေက အမြဲတမ်း သူစိမ်းတွေပဲမလား။ ဘယ်တုန်းက သူမကို ဆရာမအနေနဲ့ မြင်ရတာလဲတော့ သေချာမမှတ်မိ။ သူမက အပြင်မှာတော့ ဆရာမ မဟုတ်ဘူး။ အနည်းဆုံးတော့ ဆရာမ မဖြစ်သေးဘူး။ ဘယ်တော့မှ ဖြစ်လာမှာလည်း မဟုတ်ဘူး။ သေသွားတဲ့သူတွေက မှတ်ဉာဏ်‌ထဲက ပုံရိပ်တွေထပ်ပိုပြီး ဘာဖြစ်လာနိုင်သေးလို့လဲ။ မသေသေးတဲ့သူတွေလည်း အဲ့လိုပဲမလား။ ကျနော်ကိုယ်တိုင်ရော သေနေပြီလား၊ မသေသေးဘူးလား။ ဘာကွာလို့လဲ။

မြင်ရသလောက်ကို လှမ်းကြည့်လိုက်တော့ ဘေးနားမှာ ကုလားထိုင်တစ်လုံးကို တွေ့ရတယ်။ ကုလားထိုင်ပေါ်မှာ စားပြီးသား ပန်းကန်တွေရယ်၊ ရမ်တစ်လုံးရယ်၊ ဖန်ခွက်ရယ်နဲ့ ပြည့်နေတယ်။ ခုတင်အောက်ကို ခြေနှစ်ချောင်းဆင်းပြီး ထိုင်လိုက်တော့ ကိုယ်ပေါ်ကနေ တစ်ခုခု ကြမ်းပြင်ပေါ် ကျသွားသံ ကြားရတယ်။ ဖန်ခွက်ထဲ ရမ်လက်တစ်လုံးထည့်ပြီး နှုတ်ခမ်းနဲ့တေ့လိုက်တယ်။ အေးစက်နေတဲ့အရည်က လည်ချောင်းထဲကို ဖြည်းဖြည်းချင်း လိမ့်ဆင်းသွားတယ်။ သွေးလည်ပတ်မှု ပိုကောင်းသွားတော့ မြင်ကွင်းတွေက နည်းနည်းပိုရှင်းလာတယ်။

ရေပန်းထဲက ရေစက်တွေက ကိုယ်ပေါ်ပြုတ်ကျပြီး ကြွေပြားပေါ်ဆက်ဆင်း။ ရေပန်းအောက်မှာ ဘယ်တော့မှမရပ်ဘဲ ငိုနေချင်လိုက်တာ။ စို့နင့်မှုတစ်ခုကလွဲပြီး ဘာကိုမှ မခံစားရ။ အစာစားဖို့ မဖြစ်မနေ ပန်းကန်ဆေးရသလို၊ ကျနော့်ကိုယ်ကျနော် ဆပ်ပြာတိုက်ပြီး ပွတ်ဆေးနေမိတယ်။ ကျနော့်ကိုယ်က ကျနော်အစိတ်အပိုင်း မဟုတ်သလို ခံစားရတယ်။ လစ်ဟာနေမှုကလွဲပြီး ဘာကိုမှ ကျနော့်အစိတ်အပိုင်းလို့ မခံစားရဘူး။ ဆပ်ပြာမြှုပ်တွေ‌ရောနေတဲ့ ရေတွေက ရေထွက်ပေါက်ဆီကို ထွက်ပြေးနေလေရဲ့။

အိပ်ခန်းထဲကို အဝတ်မပါဘဲ ပြန်ရောက်လာတယ်။ ကိုယ်ပေါ်က ရေစက်တွေကို မျက်နှာသုတ်ပုဝါနဲ့ အလိုလိုသုတ်နေမိတယ်။ ရေသုတ်‌ရင်းနဲ့ ဗိုက်နားမှာ အနီချောင်းလေးကို မြင်ရတယ်။ ပွတ်သပ်ကြည့်မှ လတ်လတ်ဆတ်ဆတ် ထိခိုက်ထားတဲ့ ဒါဏ်ရာမှန်းသိတယ်။ အိပ်ယာပေါ်က စောင်ကိုခါပြီး ဘလိတ်ဓားကိုရှာကြည့်တယ်။ မတွေ့။ ခေါင်းအုံးထဲ ဓားရောက်ပြီး အိပ်တော့မှ မျက်နှာကိုခြစ်မိလည်း ဂရုစိုက်စရာ မရှိပါဘူး။ အင်္ကျီချိတ်ကနေ အဝတ်တွေဖြုတ်ပြီး တစ်ဆင့်ချင်း ဆက်ဝတ်နေလိုက်တယ်။ ရေဓာတ်အရမ်း ခမ်းခြောက်နေသလို ခံစားရလို့ ရမ်သောက်ထားတဲ့ဖန်ခွက်ထဲ ရေထည့်လှုပ်သောက်လိုက်တယ်။ ခွက်ပြန်ထားတော့ ကုလားထိုင်ခြေထောက်နားမှာ သံချေးတက်နေတဲ့ ဘလိတ်ဓားတစ်ချောင်းတွေ့ရတယ်။

ကားမှတ်တိုင်ကို လမ်းလျှောက်နေရင်းနဲ့ အိမ်သော့ခတ်မိရဲ့လား မသေချာလို့၊ အိမ်ရှိတဲ့လမ်းကို ပြန်လာရတယ်။ လမ်းထဲမှာ တစ်ယောက်ယောက်က ပြုံးပြနှုတ်ဆက်တယ်။ မျက်နှာတွေကို မကြည့်ရဲလို့ ဘယ်သူမှန်းတော့ မမြင်လိုက်။ ကြည့်ရဲလည်း ဘယ်သူမှန်း မှတ်မိချင်မှ မှတ်မိမှာပါ။ ပြုံးပြတဲ့သူအကြောင်း စဉ်းစားနေတုန်းမှာ တိုက်ပေါ်တက်ပြီးလို့ အိမ်တံခါးဝ ပြန်ရောက်မှန်းမသိ ရောက်နေတယ်။ အိမ်တံခါးသော့ကို သေချာလှုပ်ကြည့်ပြီး ‌ခတ်ထားမှန်းသေချာတော့မှ တိုက်ပေါ်ကနေ ပြန်ဆင်းလာတယ်။ ကားမှတ်တိုင်နားရောက်တော့မှ သွားမတိုက်ရသေးမှန်း သတိရလာတယ်။ အိမ်မပြန်ချင်ဘူး။ လမ်းဘေးကနေ ပီကေဝယ်စားလည်း ရနေတာပဲ။ ဟင့်အင်း၊ သွားတိုက်ဖို့ မေ့လာရင် သူမလှောင်လိမ့်မယ်။ လှောင်ဖို့သူမ ရှိမနေတော့မှန်း သိနေပေမယ့် သွားပြန်တိုက်ဖို့ အိမ်ကိုပြန်လာခဲ့လိုက်တယ်။ အိမ်တံခါးသော့ဖွင့်၊ ရေချိုးခန်းထဲဝင်၊ သွားတိုက်။ သွားတိုက်နေတုန်း မကောင်းတော့တဲ့ အစာအိမ်ကြောင့် အစာပြွန်ထဲကပျို့တက်လာပြီး ထိုးအန်တော့မလို ဖြစ်သေးတယ်။ သည်းခံသွားတိုက်ပြီးတော့ တံခါးသော့ကို သေချာစစ်ပြီးမှ တိုက်အောက်ပြန်ဆင်းလာတယ်။ တိုက်အောက်ရောက်မှ သတိရတယ်၊ ဆေးလိပ်ဘူးကို အိတ်ထဲမထည့်‌ရသေးဘူးပဲ။ အပေါ်ပြန်တက် ဆေးလိပ်ဘူးကို အိတ်ထဲထည့်ပြီး အိမ်ပြင်ပြန်ထွက်လာတယ်။ ပြီးတော့မှ ဖုန်းကျန်သေးမှန်း သတိရလို့ ပြန်ဝင်ယူရသေးတယ်။

ကားမှတ်တိုင်မှာ ဘက်စ်ကား တော်တော်နဲ့မလာဘူး။ လာတော့လည်း ကားကမရပ်‌ပေးဘဲ ထွက်သွားတယ်။ လက်ပြတားပေမယ့် ကျနော့်လက်ကို ကျနော့်လက်လို့ မခံစားရလို့ တားမိလား၊ မတားမိလား မသေချာ။ တကယ်တော့ ဒီနေရာမှာ ကျနော်တကယ်ရပ်နေတာလား၊ စိတ်ထဲရပ်နေတယ် ထင်တာလားတောင် မကွဲဘူး။ ပျင်းလာတာနဲ့ ဆေးလိပ်ထုတ်သောက်ရင်း တစ်ဝက်လောက်နေတော့မှ ကားတစ်စီးက ကျနော့်နားရပ်တယ်။ ဆေးလိပ်တစ်ဝက်ကို နှမြောပေမယ့်၊ ဖိနပ်နဲ့ မီးသတ်လိုက်ပြီး ကားပေါ်ပြေးတက်လိုက်တယ်။ ကားပေါ်ရောက်မှ သတိရတယ်၊ သွားတိုက်ပြီးတော့ အိမ်တံခါးသော့ကို သေချာပိတ်ခဲ့ရဲ့လား။ စစ်တော့မစစ်မိဘူး။ ပြန်စစ်ဖို့သက်သက်နဲ့တော့ ကားပေါ်ကဆင်းပြီး၊ သွားမကြည့်ချင်ဘူး။ အဲ့ဒါထက် ဘယ်တော့မှ ပြန်လာမယ်မှန်း မသိတဲ့ကားကို နောက်တစ်ခါ ထပ်မစောင့်နိုင်။ နောက်ထပ်အခွင့်အရေး ရှိမရှိမသေချာလို့ စိတ်တိုင်းမကျဘဲ လက်ခံလိုက်ရတဲ့ကိစ္စတွေ ဘယ်နှခုတောင် ရှိနေမလဲ။ ပိတ်ခဲ့မှာပါ။ အကယ်၍ မပိတ်ခဲ့တော့ရော ဘယ်သူက ဝင်ခိုးမှာလဲ။ ဝင်ခိုးစရာရော ဘာရှိမှာမို့လို့လဲ။ ဝင်ခိုးသွားတော့ရော ဘာပါသွားမှန်း မှတ်မိမှာမို့လို့လား။

ကားပေါ်မှာ နေရာမရ။ ကားပေါ်က လက်ကိုင်ကွင်းကို မကိုင်ချင်တာနဲ့ လက်ဖနောင့်နဲ့ တိုင်တစ်ခုကိုပဲ ထောက်ထားလိုက်တယ်။ အနားမှာ လူတွေရှိနေရင် နေရခက်တယ်။ ဘယ်သူ့ကိုမှ မကြည့်မိ‌အောင် ခေါင်းငုံ့ပြီး ကားဆက်စီးတယ်။ ဘာလို့ကားပေါ် တက်ခဲ့မိပါလိမ့်။ ကျနော်ဘယ်ကို သွားမှာလဲ။ ဘယ်ကိုရော သွားစရာရှိလို့လဲ။ ရေချိုးထားမှန်း သိပေမယ့် အခုမှ အိပ်ယာကနိုးသလိုပဲ။ ခေါင်းတစ်ခုလုံး ထုံထိုင်း။ ကျောင်းသွားနေတာ နေမှာပါ။ ဒါကျောင်းကိုသွားရင် စီးရတဲ့ကားပဲ။ ဒီလမ်းအတိုင်း နှစ်ပေါင်းမရေမတွက်နိုင်အောင် နေ့တိုင်းနီးပါး သွားထားပြီးသားမလား။ လုပ်ရိုးလုပ်စဉ်ပဲကို ဘာထူးဆန်းလို့လဲ။ ဒါနဲ့မှတ်မိသလောက်တော့၊ ကျနော်က ကျောင်းထွက်ပြီးသားမလား။ ကျောင်းသွားစရာမှ မလိုတာ။ နှိုးစက်မြည်တာနဲ့ ယောင်ပြီးထလာပြီး ကျောင်းသွားမိတာလား။ နှိုးစက်က ပြန်ဖြုတ်ဖို့ မေ့နေတာလား။ ဒါမှမဟုတ် ကျောင်းထွက်တယ်ဆိုတာက အိပ်မက်လား။ မနေ့ကရော ဒီလိုပဲကျောင်းသွားမိလား။ ပြန်စဉ်းစားကြည့်ပေမယ့် မနေ့က အရမ်းဝေး‌နေတဲ့အချိန်တစ်ခုလို ခံစားနေရတယ်။ နှိုးစက်ဘယ်နှခု ပေးထားလဲ၊ ဖုန်းဖွင့်ကြည့်ရုံနဲ့ရပေမယ့် ဖုန်းထုတ်ရမှာပျင်းတယ်။ ကားပေါ်မှာ မတ်တပ်ရပ်စီးရတာ ပင်ပန်းပေမယ့်၊ ကားပေါ်က ပြန်ဆင်းရမှာလည်း ပျင်းတယ်။ အိပ်ယာထဲ အိပ်နေရက်နဲ့ ကျောင်းသွားနေတယ်လို့ စိတ်ထဲတွေးနေတာလည်း ဖြစ်ချင်ဖြစ်မှာပါ။ ‌ခဏနေရင် နှိုးစက်သံပြန်ကြားရရင် ကြားရမှာပေါ့။

# chapter iii

## the ghost

> night's daughter and daughter of the light,
> this maiden spectre drives mortals to madness with her airy apparitions
> as she appears in weird shapes and strange forms,
> now plain to the eye, now shadowy, now shining in the darkness—
>
> orphic hymn 71 to **melinoe**

အချိန်တစ်ခုကြာတော့ ဖုန်းကနှိုးစက် ထပ်မြည်လာတယ်။ စကတည်းက နှိုးစက်မြည်မယ်မှန်း ကြိုသိပြီးသားပဲကို။ ဒါပေမယ့်ထင်ထားသလို အိပ်ယာထဲမှာ နိုးမလာဘူး။ ကားပေါ်မှာ မတ်တပ်ရပ်စီးရင်းနဲ့ ဘောင်းဘီအိတ်ထဲက ဖုန်းကနှိုးစက်မြည်နေတာ။ ‌တိုင်ကိုထောက်မထားတဲ့လက်နဲ့ ဖုန်းကိုဆွဲထုတ်လိုက်တယ်။ နှိုးစက်အမည်က ဆေးခန်းလို့ ရေးထားတယ်။ ဟုတ်သား၊ ဒီနေ့ဆရာနဲ့တွေ့ရမှာပဲ။ အပတ်တိုင်းတွေ့နေကျပေမယ့် နောက်ဆုံးတွေ့ခဲ့တာကို ပြန်စဉ်းစားလို့မရ။ အရင်အပတ်က နှစ်ပေါင်းများစွာ ခြားနေသလို ခံစားရတယ်။ အရာရာတိုင်းက ကျနော်‌နေရာကနေ ဝေးကွာလွန်းနေတယ်။ ကျနော်တစ်ယောက်တည်း သီးခြားဖြစ်လွန်းနေတယ်။ အနည်းဆုံးတော့ ‌ကျောင်းကိုဘာလို့လာနေလဲ စဉ်းစားစရာ မလိုတော့ဘူး။ ဦးတည်ချက်တစ်ခုခု ရှိနေတဲ့အခါ နေရတာ အဆင်ပြေသားပဲ။ ဦးတည်ချက်တွေ အများကြီးရှိနေမှသာ စိတ်ဖိစီးပြီး ဘာလုပ်ရမှန်း မသိတော့တာ။

မှတ်တိုင်ရောက်တော့ ကားပေါ်ကဆင်းပြီး၊ ကျောင်းဘက်ကို ဆက်လျှောက်လာခဲ့တယ်။ အနားမှာ လူတွေရှိနေရင် နေရခက်တယ်။ လမ်းအတူ လျှောက်နေတဲ့သူတွေကို မကြည့်မိ‌အောင် ခေါင်းငုံ့ပြီး လမ်းဆက်လျှောက်ရတယ်။ တကယ်တော့ ဆရာနဲ့ဆက်တွေ့စရာတော့ မလိုဘူး။ စိတ်ကုသမှု ခံနေရလောက်အောင်ဆိုးတဲ့ စိတ်ပြဿနာရယ်လို့လည်း မရှိတော့ဘူး။ တွေ့နေလို့လည်း စိတ်အခြေအနေ ပိုကောင်းမလာဘူး။ တွေ့ချင်တယ်လို့လည်း မဟုတ်ဘူး။ စကားပြောစရာလူ မရှိလို့၊ တစ်ပတ်တစ်ခါ စကားပြောဖြစ်တယ် ရှိအောင်သာ ဆက်တွေ့နေတာ။ ဒါမှမဟုတ် ကိုယ့်ကိုယ်ကို အရမ်းစကားမပြောဖြစ်အောင် ဖြစ်လိမ့်မယ်။ စကားပြောစရာလူမရှိရင်၊ ကိုယ့်ကိုယ်ကို ပိုစကားပြောဖြစ်တယ်မလား။

စိတ်ပညာဌာနရှေ့ရောက်တော့ တွေ့ရမယ့်အချိန်ထက် လေးမိနစ်စောသေးတယ်။ ဆေးလိပ်တစ်လိပ် သောက်ချိန်တော့ မရတော့ဘူး။ ဌာနအဝင်က ခုံတန်းမှာ ခဏထိုင်စောင့်နေလိုက်တယ်။ အချိန်အတိအကျ အခန်းထဲဝင်ရတာကို ကျင့်သားရနေပြီ။ ကျောင်းသူလေးတွေ ရှေ့ကဖြတ်ဖြတ်သွားတယ်။ ကျောင်းတောင် ပြန်ဖွင့်နေပြီပဲ။ အရင်အပတ်က ဒီလိုထိုင်စောင့်ဖြစ်လား မမှတ်မိပေမယ့်၊ ကျောင်းသူ ကျောင်းသားတွေ ဒီနေ့လိုရှိမနေဘူး။

မျက်နှာတွေကို မကြည့်ရဲလို့ ခေါင်းငုံ့ထားပေမယ့်၊ သူမ ဝတ်‌လေ့‌ရှိတဲ့အင်္ကျီကို မြင်လိုက်ရတယ်။ ကိုယ်တစ်ဝက်ကနေ အပေါ်ကိုဆက်ကြည့်လိုက်တော့ သူမလမ်းလျှောက်သွားတာကို လှမ်းမြင်လိုက်ရတယ်။ သူမရဲ့နွေးထွေးတဲ့ မျက်နှာ။ မဖြစ်နိုင်တာ။ သေသွားတဲ့သူက ဘယ်လိုလမ်းလျှောက်နေမှာလဲ။ ဘယ်လိုအတန်းလာတက်မှာလဲ။ သူမနောက်ကိုလိုက်ဖို့ ရုတ်တရက်ထလိုက်ပေမယ့် သူမက အပေါ်ထပ်ရောက်နှင့်‌နေပြီထင်တာပဲ။ အနည်းဆုံးတော့ မြင်ကွင်းထဲက ပျောက်သွားပြီ။ တကယ့် သူမတော့ မဟုတ်နိုင်ပါဘူး။ အဲ့အင်္ကျီက သူမတစ်ယောက်တည်းမှာ ရှိတာမှမဟုတ်ပဲ။ ပြီးတော့ သူမက မမြင်ချင်ယောင်ဆောင်ပြီး ထွက်သွားမယ့်သူမှ မဟုတ်တာ။ လိုက်သွားပြီးလို့လည်း အပေါ်ထပ်မှာ ဘယ်ဘက်ဆက်သွားရမလဲမှ မသိတာ။ ဒါပေမယ့် သူမစာသင်ခန်း ဘယ်ဘက်မှာရှိမှန်း ကျနော်သိနေတာပဲ။ သူမဌာနနဲ့ စိတ်ပညာဌာနက အဆောက်အဦးတစ်ခုထဲမှာ။ အကယ်၍ လိုက်လို့ရခဲ့ရင်တောင် လူမှားနေရင် ရှက်စရာကြီး။ ပြီးတော့ ဆရာဆီသွားရမယ့် အချိန်ရောက်နေပြီ။

အခန်းဝရောက်တော့ တွေ့ရမယ့်အချိန် အတိအကျ။ စကားပြောတဲ့အခန်းက အရင်အတိုင်းပဲ။ ဘေးဘက်နံရံမှာ ကပ်ထားတဲ့ပုံတွေ၊ ရောင်စုံစက္ကူတွေကို ကြည့်စရာမလိုဘဲ မှတ်မိနေတယ်။ စာသင်ခန်းထဲမှာ ဆရာကလွဲပြီး ဘယ်သူမှမရှိ။ သူက ဒီလိုနေ့မျိုးတိုင်း ကျောင်းရောက်တာနဲ့ ဒီအခန်းထဲ ဝင်စောင့်နေကျ။ ထုံးစံအတိုင်း လူနာအကြောင်းရေးတဲ့ မှတ်စုစာအုပ်ကို ဖတ်နေတယ်။ သူ့ရှေ့က ခုံကိုဝင်ထိုင်လိုက်တယ်။ ဘေးကခုံတိုင်းမှာ ဖုန်တက်နေမှန်း သေချာမကြည့်ဘဲတောင် မြင်နေရတယ်။

"နေကောင်းရဲ့လား"

ကျနော်ဘာပြန်ဖြေရမလဲ မသိဘူး။ ဘယ်လိုစဉ်းစားစဉ်းစား အဖြေမရဘူး။ အားနာတာနဲ့ ခေါင်းညိတ်မိသွားတယ်။

"အိပ်လို့ရောပျော်ရဲ့လား"

ခေါင်းထိပ်ညိတ်မိတယ်။ ဒါလည်း အားနာလို့ပဲ။ အခုထိအိပ်ပျော်နေတုန်းလား၊ နိုးနေတာလား သေသေချာချာ မသိဘူး။

"အိမ်တံခါး‌သေချာပိတ်ခဲ့ရဲ့လားကို ပြန်စစ်ရသေးလား"

"တစ်ခါပဲပြန်စစ်ရတယ်"

"စိတ်ငြိမ်လာပြီလို့ ပြောလို့ရတယ်၊ တရားရောထိုင်ဖြစ်လား"

ခေါင်းခါပြလိုက်တယ်။

"အိမ်အပြင်ရော သွားဖြစ်လား"

"ဈေးဝယ်တာလောက်ပဲ"

"လမ်းရောလျှောက်ဖြစ်လား"

ခေါင်းခါပြလိုက်တယ်။ တစ်ယောက်တည်း လမ်းလျှောက်ရတာ ဘယ်လောက်အထီးကျန်လဲ သိလို့လား။ လူတွေကြားထဲမှာလျှောက်ရင်လည်း စိတ်ပင်ပန်းတာပဲရှိမယ်။ သူပြောသလို စိတ်တည်ငြိမ်လာဖို့ ဘာအထောက်အကူမှ ရမှာမဟုတ်။

"အခြားလူတွေနဲ့ အဆက်အသွယ် မလုပ်သေးဘူးလား"

ခေါင်းခါပြလိုက်တယ်။ အ‌ကောင့်တွေအကုန် ဖျက်ထားတယ်။ self-care လို့ပြောလို့ရမလားမသိ၊ ကျောင်းထွက်ပြီးကတည်းက ရသေ့လိုကျင့်နေတာ ဘယ်နှနှစ်ကြာပြီလဲ မမှတ်မိတော့ဘူး။ ဖုန်းထဲမှာလည်း အရင်က သူမနဲ့စကားပြောတဲ့ app တစ်ခုပဲကျန်တယ်။ သူမဘက်က ဘယ်တော့မှ ပြန်မဖြေတော့၊ အဲ့မှာတောင် ဘာမှသိပ်မပြောဖြစ်ဘူး။ တစ်ခါတစ်လေ သတိရလာရင်တော့ ဘယ်တော့မှ မမြင်မယ့်စာတွေ လျှောက်ပို့မိတယ်။ သူမကို စကားပြောလို့ မရတော့လို့၊ အစားထိုးစရာအနေနဲ့ ဆရာနဲ့အပတ်တိုင်း လာစကားပြောနေမိတာ ဖြစ်ချင်ဖြစ်မှာ။

"သူ့ကိုခုနက တွေ့မိတယ်။ ရှေ့ကလှေကားနားမှာ။ ကျနော်ခုံတန်းမှာထိုင်နေတုန်း သူကကျနော့်ရှေ့ကနေဖြတ်ပြီး အပေါ်ထပ်တက်သွားတယ်။ ပန်းပွင့်လေးတွေနဲ့ အင်္ကျီအဖြူ ... အင်္ကျီတူတာနေမှာပါ"

ဆရာ့အနောက်ကနံရံကိုငေးရင်း ဘာလို့မှန်းမသိ ပြောမိသွားတယ်။ ဆရာ့ကိုမှ မပြောရင်လည်း ဒီအကြောင်းနားထောင်ပေးမယ့်လူ ရှိမှာမဟုတ်ဘူး။ စကတည်းက စကားပြောဖြစ်တဲ့သူလည်းမရှိ။ ပြီးတော့ သူမ မရှိတော့တာကို ဘယ်သူမှ မသိကြသလိုပဲ။ သူမအကြောင်းကို အခြားဘယ်သူကမှ နားမထောင်ပေးဘူး။ စကတည်းက သူမ မရှိခဲ့သလိုမျိုး။

"လိုက်မသွားမိဘူးလား"

ခေါင်းခါပြလိုက်တယ်။

"ဘာလို့လိုက်မသွားတာလဲ"

"သူ မဟုတ်မှန်း အသိအသာကြီးကို"

"အိပ်မက်တွေထဲမှာ သူပါနေသေးလား"

"အိပ်မက်တွေကို မမှတ်မိဘူး"

"အိပ်မက်တွေက ကြောက်စရာကောင်းတုန်းပဲလား"

ခေါင်းညိတ်ပြမိတယ်။ အပြင်ကမ္ဘာကလည်း ကြောက်စရာကောင်းတာပါပဲ။ ဆရာက သူ့မှတ်စုသူ ပြန်လှန်ကြည့်နေတယ်။

"အလက်ဇန်းဒရီးယား စာကြည့်တိုက်က မီးလောင်နေတုန်းပဲလား"

အလိုလို ခေါင်းညိတ်ပြမိတယ်။ ကဗျာစာသားတစ်ခုခုလား။ ဘာအဓိပ္ပာယ်မှန်းတော့ ကျနော်မမှတ်မိဘူး။ တစ်ချိန်ချိန်မှာ ကျနော်ပြောခဲ့မိလို့ သူပြန်မေးတာ ဖြစ်မှာပေါ့။ ဘာလို့ပြောခဲ့မိလဲ မမှတ်မိဘူး။ လေးနက်တဲ့အတွေးတစ်ခုခု ရှိချင်ယောင်ဆောင်ဖို့ ပြောမိတာလည်း ဖြစ်ရင်ဖြစ်မှာ‌ပေါ့။ ဆရာကတော့ ကျနော်ဘာကိုဆိုလိုမှန်း မှတ်ထားပြီးသား ဖြစ်ရင်ဖြစ်လိမ့်မယ်။ ဒါပေမယ့် ဘာမှဆက်ပြန်မပြောဘဲ ကျနော့်ကို စိုက်ကြည့်နေတယ်။ စကားအမှားတစ်ခုခု ကျနော်ပြောမိသေးလား။ ဒါမှမဟုတ် ဒါတွေအားလုံးက ကျနော်အိပ်မက်မက်နေတာ။

"ကျောင်းကိုမီးရှို့ချင်တုန်းပဲလား"

ခေါင်းညိတ်ပြလိုက်တယ်။ သူဘယ်လိုလုပ်သိလဲတော့ နားမလည်ဘူး။ ကျနော်ကျောင်း‌တွေကို အမြဲတမ်းမီးရှို့ချင်နေလိမ့်မယ်။ သူပြောတော့မှ စာကြည့်တိုက်မီးလောင်နေတာရဲ့ အဓိပ္ပာယ်ကို ကျနော်ပြန်သတိရတယ်။

"ပညာရေးရဲ့ အဆိုးဆုံးအချက်က ရှိနေတာကိုယ်တိုင်ပဲ။ တကယ်ပညာသင်ချင်တဲ့ လူ့အဖွဲ့အစည်းမှာ ပညာရေးဆိုတာ ရှိစရာကိုမရှိဘူး။ ရှိကိုမရှိရဘူး။ အလက်ဇန်းဒရီးယား စာကြည့်တိုက်မှာ မီး‌ဆက်လောင်စရာရှိသေးလို့လား။ ဒါပေမယ့် မီးဆက်လောင်နေတုန်းပဲ။ ကျောင်းထွက်ပြီးတာတောင် မီးအပူဟက်တာကို ခံစားနေရသေးတယ်။ မီးငြိမ်းဖို့ တစ်ခုတည်းသောနည်းက ကျောင်းတွေကို မီးရှို့ပစ်ဖို့ပဲ။ လှံကိုလှံ၊ ဓားကိုဓားဆိုတာမျိုး အဓိပ္ပာယ်မရှိတဲ့စကား ပြောမ‌နေချင်ဘူး။ ဒါပေမယ့် ရုပ်ပိုင်းဆိုင်ရာ မီးလောင်မနေတဲ့ကျောင်းတွေက ကျောင်းသားတွေရဲ့ passion တွေကို လောင်မြိုက်နေတယ်။ အိပ်မက်တွေကို လောင်မြိုက်နေတယ်။ အားပေးတဲ့အနေနဲ့ လောင်တာမဟုတ်ဘူး။ ဖျက်စီးတဲ့အနေနဲ့ လောင်တာ။ အမြတ်ထုတ်တဲ့‌အနေနဲ့ လောင်တာ။ ကျောင်းတွေက နှိပ်စက်ရေးစခန်းတွေ။ ငရဲခန်းတွေ။ မီးရှို့ဖို့လိုတယ်ဆိုတာက စကားအနေနဲ့ပဲ‌ပြောတာ။ တကယ်တော့ ကျောင်းတွေကိုမီးရှို့တာကမှ မီးငြိမ်းတာ။ အကန့်အသတ်မရှိတဲ့ passion တွေကို ကယ်တင်တာ။ အကန့်အသတ်မရှိတဲ့ အိပ်မက်တွေကို ကယ်တင်တာ"

ဒီစကားတွေကို ပြောပြီးသားလို ခံစားရတယ်။ တစ်ချိန်ထဲမှာပဲ တစ်ခါမှ မပြောရသေးသလို ခံစားရတယ်။ ဆရာက စိတ်ပညာရှင်ဆိုပေမယ့် သူလည်း စာသင်နေတဲ့ဆရာပဲ။ ပညာရေးကို အပြစ်တင်တာကိုတော့ ဘယ်တုန်းကမှ သဘောမတူဘူး။ ပြောထွက်ပြီးသွားမှ အဲ့ဒါကို ပြန်သတိရတယ်။ ဒါပေမယ့် သူကတော့ ဘာမှပြန်မပြောဘူး။ ခုနကစကားတွေကို ကျနော့်စိတ်ထဲမှာပဲ ပြောမိတာမလား။ သူမကြားလိုက်‌‌ရင်တော့ ဘာမှပြန်ပြောစရာ မလိုဘူးမလား။ ဒါမှမဟုတ် ခေါင်းမာတဲ့ ကျနော့်လိုကောင်နဲ့ ငြင်းပြီးသားတွေ ပြန်မငြင်းချင်လို့ ဘာမှမပြောတာလား။

"သူငယ်ချင်းတွေ ... ဆောရီး။ အသိတွေကို ... သစ္စာဖောက်တွေလို့ မြင်နေတုန်းပဲလား"

"စကတည်းက သူတို့က ရန်သူတွေပဲ။ သူတို့ကို သိလား၊ မသိလား၊ ဘယ်တုန်းကမှ ခွဲမရဘူး။ စကားလုံးမရှိလို့သာ၊ အသိလို့ပြောရတာ။ သစ္စာဖောက်ဖြစ်ဖို့က တစ်ချိန်ချိန်မှာ ကိုယ်ဘက်မှာ ရှိနေခဲ့ဖူးမှရမယ်။ ဘယ်သူမှ ကျနော့်ဘက်မှာ ရှိမနေဖူးဘူး။ သူတို့အားလုံးက အမြဲတမ်း အခြားတစ်ဖက်မှာ"

"ဟိုကျောင်းသူလေး"

ဆရာက မှတ်စုစာအုပ်ကို လှန်နေရင်း ကျနော့်ကိုမကြည့်ဘဲ ပြန်ပြောတယ်။

"သူ မရှိတော့တာက သစ္စာဖောက်သွားသလိုပဲ။ သူ့ကိုတော့ သစ္စာဖောက်လို့ မခေါ်ချင်ဘူး။ သေသွားတာက သေသွားတဲ့သူရဲ့အပြစ်မှမဟုတ်တာ"

"သစ္စာဖောက်ဆိုတာကိုက အနည်းကပ်ဆုံးသူတွေအတွက် သီးသန့်စကားလုံးပဲမလား"

ခေါင်းညိတ်ပြပြီး ပြတင်းပေါက်အပြင်ကို ငေးကြည့်နေမိတယ်။ သစ်ပင်ကထွက်နေတဲ့ သစ်ကိုင်းပေါ်က သစ်ရွက်စိမ်းစိမ်းလေးတွေ။ မျက်ရည်မကျအောင် အတတ်နိုင်ဆုံး အာရုံလွှဲကြည့်တယ်။ သစ်ပင်အောက်မှာ အရိပ်လိုလို သူမပုံရိပ် မုန်ပျပျကို လှမ်းမြင်ရတယ်။ ဘာမှမပြောဖြစ်ဘဲ ခဏကြာသွားတယ်။

"အရင်လက အသိတစ်ယောက်နဲ့ စာအုပ်ဆိုင်မှာ တွေ့တယ်ဆိုတာက ဆရာမဟုတ်တဲ့ အခြားတစ်ယောက်နဲ့ နောက်ဆုံးစကားပြောခဲ့တာလား"

လွန်ခဲ့တဲ့တစ်လမှာ ဘယ်သူနဲ့တွေ့ခဲ့လဲ ပြန်စဉ်းစားမရတော့။ စာအုပ်ဆိုင်ရောက်ဖြစ်မှန်းတောင် မမှတ်မိ။ ဘာလို့ အဲ့ဆိုင်သွားတာလဲ။ ဆရာ့မှတ်စုထဲမှာတော့ တစ်ခုခုရေးထားလိမ့်မယ်။

"အခုထိနောင်တရတုန်းပဲ"

ပြန်မမှတ်မိပေမယ့်၊ နောင်တရတုန်းပဲဆိုတာက လိမ်တာမဟုတ်ဘူး။ နောင်တရနေမှန်း တကယ်ခံစားလို့ရတယ်။ နောင်တမရတဲ့ ခံစားချက်က ဘယ်လိုမျိုးလဲသာ မသိတာ။

"ဟိုကျောင်းသူနဲ့ ပတ်သတ်ပြီး‌တော့လား၊ အဲ့ဒါက ခင်များအမှားမှမဟုတ်တာ။ ဒါမှမဟုတ် အသိတစ်ယောက်နဲ့ အရင်လက တွေ့ခဲ့တာကိုလား၊ အဲ့ဒါလည်း ခင်များအမှားမဟုတ်ဘူး"

"နှစ်ခုလုံး"

သစ်ရွက်စိမ်းတွေက ဖြည်းဖြည်းလေး လှုပ်နေတယ်။ သစ်ကိုင်းပေါ်ကအကြော‌တွေ။ ကျနော့်ကိုယ်ထဲက သွေးကြောတွေလို၊ သစ်ကိုင်းထဲက အကြောတွေမှာ ရေတစ်စက်ချင်းစီးနေတာကို မြင်နေရတယ်။ သစ်ရွက်တွေကိုလှီးလိုက်ရင် အပြာရောင်သွေးတွေ စိမ့်ကျလားမလား။

"အခုက လဆန်းရက်ဆိုတော့ အဲ့ကျောင်းသူအိမ်က ထောက်ပံ့ငွေပို့ပြီးလောက်ပြီ"

ခေါင်းညိတ်ပြလိုက်တယ်။ သူမအိမ်က ဘာလို့ကျနော့်ကို ထောက်ပံ့ငွေပို့နေသေးလဲ နားမလည်ဘူး။ သူမမိသားစုက ကျနော့်ကိုသားတစ်ယောက်လို အခုထိ ဂရုစိုက်တာကိုတော့ ကြည်ကြည်နူးနူးတန်ဖိုးထားပါရဲ့။ ငွေထုတ်စက်မှာ ပိုက်ဆံသွားထုတ်ဖြစ်တာကိုတော့ သတိရ‌သေးတယ်။ လမ်းတစ်လျှောက် ဘယ်သူ့မျက်နှာကိုမှ မကြည့်ခဲ့ဘူး။

"သူတို့မိသားစုနဲ့ရော စကားလုံးဝ မပြောဖြစ်ဘူးလား"

ခေါင်းခါပြလိုက်တယ်။ ငွေဝင်ကြောင်း စာပြန်ပို့ဖြစ်လားတော့မသိဘူး။ တစ်ယောက်နဲ့တစ်ယောက် နီးကပ်နေတဲ့ ခံစားချက်မပါတဲ့ ရုံးစာတွေလိုမျိုး။ လူတွေကို ကျနော်ရှောင်မနေခင်ကတည်းက လူတွေက ဝေးကွာနေပြီးသား။

"သူတို့မိသားစုကရော တစ်ခုခုမပြောဘူးလား"

"ကျနော့်လိုလူကို ဘာပြောစရာရှိလို့လဲ"

"ခင်များလိုလူမို့လို့ တစ်ခုခုပြောသင့်တာ‌‌ပေါ့။ အနည်းဆုံး အစားပုံမှန်စားဖို့ပဲဖြစ်ဖြစ်"

ခေါင်းထပ်ခါပြလိုက်တယ်။ သူတို့အလုပ်နဲ့သူတို့ ရှုပ်နေမှာပေါ့။ အစားပုံမှန်စားခိုင်းလို့ စားမယ့်ကောင်မဟုတ်မှန်း လူတိုင်းသိနေတာပဲ။ သူတို့ပို့တဲ့ပိုက်ဆံ အရက်ဝယ်လိုက်မှန်း မသိရတာနဲ့တင် ကျေးဇူးတင်သင့်နေပြီ။

"အစားရောပုံမှန်စားရဲ့လား"

ဘာဖြေရမှန်းမသိလို့ ခေါင်းပဲညိတ်ပြလိုက်တယ်။

"အစားရောပုံမှန်စားရဲ့လား"

သူမရဲ့အသံက အမြဲနွေးထွေးနေတယ်။ ဆူပုတ်ပြီး အပြစ်တင်မယ်မှန်း သိပေမယ့်၊ ခေါင်းခါပြလိုက်တယ်။ ကျနော့်ကိုယ်ကျနော်သာ လိမ်လို့ရရင်ရမယ်။ သူမကို ကျ‌နော်ဘယ်တော့မှ လိမ်လို့မရဘူး။ လိမ်လည်းမလိမ်ချင်ဘူး။ သူမကို ဘယ်လောက်တောင် သတိရနေခဲ့လဲဆိုတာကို စကားလုံးနဲ့ဖော်ပြဖို့ မဖြစ်နိုင်ဘူး။

"ဘာလို့မစားတာလဲ"

"အဲ့လိုပဲ၊ ဒီကမ္ဘာမှာ အသက်ရှင်နေရတာ ပင်ပန်းတယ်"

"ညီမ ခဏလေး ခရီးသွားနေမိတာနဲ့၊ အစားပုံမှန်မစားတော့ဘူး။ အစ်ကိုကို လွှတ်ပေးလို့ကိုမရဘူး၊ ကလေးလေးကျနေတာပဲ"

အသံလေးက ချစ်စရာလေး။ မျက်မှောင်ကြုပ်ပြီး ကြည့်နေပေမယ့် မျက်နှာလေးက နွေးထွေးနေတုန်း။ သူမ သေသွားခဲ့တယ်လို့ ဘာလို့ထင်နေတာလဲ။ ခဏခရီးသွားတာကို ကျနော်အပိုလုပ်နေတာလို့ ပြောပေးစမ်းပါ။ အခုခရီးက‌နေ သူပြန်ရောက်နေပြီမလား။ ခရီးသွားတာက ကြာလိုက်တာ။ နှစ်ပေါင်းထောင်နဲ့ ချီနေသလိုပဲ။ ဒါကအိပ်မက်လား။ ဒါမှမဟုတ် သူမသေသွားခဲ့တာက အိပ်မက်လား။ ကိုယ့်စိတ်ထဲမှာ အမြဲတမ်းရှင်နေရင် သေတယ်ဆိုတာ စကတည်းက မရှိဘူးမလား။

# chapter iv

## the book thief

> hermes (to **prometheus**) : supreme conniver, master of complaints, fire-thief who mocks the gods and idolizes dayflies…
>
> aeschylus, prometheus bound

"အိုကေဗျာ၊ နောက်အပတ်လည်း ဒီအချိန်ပဲ ဒီကိုလာခဲ့။ ဆရာ မအားရင် ဆရာဖုန်းကြိုဆက်မယ်။ အားတော့အားမှာပါ။ ခင်များမလာဖြစ်ရင်တော့ မက်ဆေ့ဖြစ်ဖြစ်ပို့လိုက်။ မပို့လည်းရတယ်။ ခင်များ လာလာ၊ မလာလာ ဆရာကတော့ ဒီအချိန်ဆိုဒီအခန်းမှာ ရှိနေမှာပဲ။ ဖုန်းမဆက်ချင်မှန်း သိပေမယ့် အဆင်မပြေတာရှိရင် ဆရာ့ကို အချိန်မ‌ရွေး ဖုန်းဆက်‌"

မှတ်စုစာအုပ်ကို သူ့အိတ်ထဲထည့်နေတဲ့ ဆရာ့ကို မြင်ရတယ်။ သူမနဲ့ စာကြည့်တိုက်ထဲ ထိုင်နေတာကနေ ဘယ်လိုလုပ် ဒီပြန်ရောက်လာတာလဲ။ ဒါကအိပ်မက်လို့ ပြောပေးစမ်းပါ။ ဒါကတကယ်ဆို၊ ဘယ်လိုလုပ်ပြီး ရုတ်တရက် အချိန်ပြည့်သွားတာလဲ။ အဲ့လိုသာ စာသင်ချိန်တွေ ကုန်ကုန်သွားရင် ကျောင်းမထွက်ခဲ့ပါဘူး။ ဒါမှမဟုတ်၊ ကျောင်းမထွက်ခင်ကတည်းက စာသင်ချိန်တွေမှာ အဲ့လိုပဲ သတိလွတ်လွတ်သွား‌နေကျလား။ တော်တော်ကြာနေပြီ၊ မမှတ်မိတော့ဘူး။ ဘာတွေသင်သွားမှန်း အမြဲမသိလိုက်တာတော့ သေချာတယ်။ အခုလည်း ဘာတွေပြောမိမှန်း မသိလိုက်ဘူး။

"အဆင်ပြေရဲ့လား"

ဆရာက မင်္သာကာတဲ့မျက်နှာနဲ့ ပြန်မေးတော့မှ ခေါင်းပဲညိတ်ပြပြီး၊ ဟုတ်၊ ပြေတယ်၊ ကျနော်သွားတော့မယ်လို့ တိုးတိုးလေး ပြန်ဖြေရင်း ထိုင်ခုံကထလာလိုက်တယ်။ အခန်းပြင်ပြန်ထွက်တော့ သူမအခန်းရှိမယ့်အထပ်ကို လှမ်းကြည့်မိတယ်။ ကျောင်းဆောင်အပြင်ထွက်တဲ့ လမ်းတစ်လျှောက် သူမကိုများ တွေ့မိမလားလို့ လူတွေမျက်နှာကို အရဲစွန့်ပြီး လိုက်ကြည့်တယ်။ သူမနဲ့တူတဲ့သူတောင် မတွေ့။ နှုတ်ဆက်စရာအသိ တစ်ယောက်မှမတွေ့လို့ တော်သေးတယ်။ ကျောင်းဆောင်အပြင်ဘက် ရောက်တာနဲ့ ဆေးလိပ်တစ်လိပ်ကို နှုတ်ခမ်းမှာ တေ့လိုက်တယ်။ မီးမညှိခင်၊ သူမ ရှိ၊ မရှိ ဘေးပတ်လည်ကို တစ်ချက်ကြည့်ရသေးတယ်။ မရှိမှန်း တစ်နည်းနည်းနဲ့ သိနေပေမယ့်။ ရှိလာခဲ့ပြီး လာဆူရင် ဘယ်လောက်များကောင်းမလဲဆိုတဲ့ မျှော်လင့်ချက်နဲ့။ ဆေးလိပ်သောက်လို့ အဆူမခံရ‌တော့တာတောင် ဘယ်လောက်ကြာနေပြီလဲ။ မီးခြစ်ပြီး ဆေးလိပ်ငွေ့တွေ ရှိုက်သွင်းလိုက်တယ်။ သေခါနီးအထိ အချိန်တွေရစ်ပစ်လို့ရရင် ဘယ်လောက်ကောင်းမလဲ။

ဆေးလိပ်သောက်ပြီး လမ်းလျှောက်နေရင်းနဲ့ အသိစိတ်ပြန်ဝင်တဲ့အချိန်မှာ ကားမှတ်တိုင်ကို လမ်းလျှောက်နေတာ မဟုတ်ဘဲ၊ ကျနော့်ဌာနဘက်ကို လျှောက်နေမိမှန်း သတိထားမိတယ်။ ပြဿနာပဲ၊ ယောင်ပြီး မှားလျှောက်မိပြန်ပြီ။ စိတ်ပညာဌာနက ဆေးခန်းကို စစချင်း သွားဆွေးနွေးကာစက ကျောင်းမထွက်ရသေးဘူး။ တကယ်တော့ ကျောင်းမထွက်ရသေးလို့ ဆေးခန်းသွားရတာ။ အဲ့တုန်းက ဆွေးနွေးပြီးရင် အတန်းပြန်တက်ဖို့ ကျနော့်ဌာနဘက်ကို ပြန်သွားလေ့ရှိတယ်။ တစ်ခါတစ်လေ အဲ့လိုပဲ။ အတန်းတက်စရာ မလို‌တော့မှန်းကို မေ့မေ့သွားတယ်။

ဒီဘက်ရောက်ပြီးမှ လှည့်မပြန်ချင်သေးဘူး။ ကျောင်းပြန်ဖွင့်ကာစဆိုတော့ ကျောင်းအတူတူ တက်ခဲ့တဲ့သူတွေတော့ ကျောင်းမလာလောက်သေးဘူး။ သူတို့တောင် ကျောင်းပြီးနေပြီလားမသိဘူး။ အဓိပတိလမ်းတစ်လျှောက်က ကောင်လေးတွေ၊ ကောင်မလေးတွေက ကျောင်းသား၊ ကျောင်းသူ အသစ်တွေ‌မှန်းသိသာတယ်။ ကလေးတွေဆိုတော့ တက္ကသိုလ်ဆိုတာ ဘာမှန်းမသိခင်အထိ‌တော့ ကျောင်းဖွင့်တာနဲ့ ကျောင်းလာချင်ကြမှာပေါ့။ ဒီဘက်ရောက်မှ မထူးတော့ဘူး၊ ဌာနဘက်ကို သွားကြည့်ဦးမယ်။ ဆရာ၊ ဆရာမတွေနဲ့တော့ မတွေ့လောက်ပါဘူး။ လမ်းတစ်လျှောက်က သစ်ပင်တွေက အရင်အတိုင်းပဲ။ လမ်းဘေးက ရေပန်းတွေရောပဲ။ စီစီတီဗီအချို့ကလွဲရင် အကုန်လုံးက အရင်အတိုင်းပဲ။ မုန့်လိုက်လုတဲ့ခွေးတွေတော့ မတွေ့‌တော့ဘူး။ ကျောင်းကိုဘယ်လောက်မုန်းမုန်း၊ ဒီ‌နေရာတွေကိုတော့ သတိရသား။‌ သူမနဲ့အတူ ‌ရှိနေခဲ့ဖူးတာသက်သက်ကြောင့် မဟုတ်ဘူး။ အမှတ်တရရယ်လို့ မရှိသလောက်ဖြစ်နေပေမယ့်၊ ဘာလို့မှန်းမသိ၊ ကျောင်းအပေါ်သံယောဇဉ်တော့ ရှိသေးတယ်။ တကယ်တော့ ကျောင်းကိုမီးမရှို့ချင်ဘူး။ ကျောင်းကကိုယ်စားပြုနေတဲ့ ငရဲကိုဖြိုချချင်တာ။ ကျောင်းကိုမီးမရှို့မှ ကျောင်းကငရဲဖြစ်ပြီး မီးလောင်နေတာမလား။

ဘာလိုလိုနဲ့ ဌာနရှေ့တောင်ရောက်နေပြီ။ ဘာလို့မှန်းမသိ၊ ဌာနထဲဝင်ကြည့်ချင်လာတယ်။ ကျောင်းမထွက်ခင်က ကျနော်နဲ့အဆင်မပြေတဲ့ဌာနမှူးက ပင်စင်ယူသွားပြီ။ အဲ့လိုကြားလိုက်ရတယ် ထင်တာပဲ။ ဆရာမအများစုလည်း ပြောင်းကုန်လောက်ပြီ။ အသစ်ရောက်လာတဲ့သူတွေက ကျနော်ကို သိမှာမဟုတ်ဘူး။ စိတ်ပူစရာတော့ သိပ်မရှိဘူး။ ဌာနရှေ့က ‌သစ်ပင်ပတ်လည်က အုတ်ဘောင်မှာ ခဏထိုင်ပြီး ဆေးလိပ်ကိုလက်စဖြတ်လိုက်တယ်။

ဌာနထဲဝင်ဝင်ပြီးချင်းမှာ ရှေ့ဆက်လှမ်းဖို့ ခွန်အားမရှိတော့ဘူး။ အသက်လည်း ပုံမှန်မရှုနိုင်တော့ဘူး။ ဒီဌာနတွေကို ဘယ်‌တော့မှ ပြန်မလာတော့ဖို့ ဆုံးဖြတ်ပြီးသား။ တကယ်တော့ ကျောင်းဝန်းထဲကိုတောင် ဘယ်တော့မှ ပြန်မနင်းဖို့အထိ ဆုံးဖြတ်ထားတာ။ ကျောင်းလည်းမသွား၊ ဘာမှလည်းမလုပ်ဘဲနေရတာ အရမ်းနေရခက်လာလို့သာ စိတ်ပညာဌာနက ဆရာဆီပြန်လာဖြစ်တာ။ ဒီနေ့မှ ဘာစိတ်ကူးပေါက်ပြီး ကိုယ့်သဘောနဲ့ကိုယ် ဒီကိုလာမိပါလိမ့်။

"အနီရောင် လှေကားလက်ရန်း၊ အနီရောင် လှေကားလက်ရန်း၊ အစိမ်းရောင်သစ်ရွက်၊ အစိမ်းရောင်သစ်ရွက်၊ အပြာရောင် နံရံသုတ်ဆေး၊ အပြာရောင် နံရံသုတ်ဆေး၊ အဖြူရောင်သံပန်း၊ အဖြူရောင်သံပန်း၊ အဝါရောင်ပန်း၊ အဝါရောင်ပန်း၊ အနက်ရောင်ဖိနပ်၊ အနက်ရောင်ဖိနပ်။ ဘာမှမဖြစ်ဘူး၊ ဘာမှမဖြစ်ဘူး။ ဒီနေရာကို နေ့တိုင်းလာနေကျပဲ။ ဘာမှမဖြစ်ဘူး၊ ဘာမှမဖြစ်ဘူး။ ဘာမှကြောက်စရာ မရှိဘူး၊ ဘာမှကြောက်စရာ မရှိဘူး။ ဘယ်သူမှ မင်းကိုကြည့်မနေဘူး၊ ဘယ်သူမှ မင်းကိုကြည့်မနေဘူး။ အသက်ကိုမှန်မှန်ရှူ၊ အသက်ကိုမှန်မှန်ရှူ။ နံရံကိုကိုင်လို့ရတယ်။ နံရံကမာတယ်၊ နံရံ‌အောက်ခြေက အပြာရောင်ဆေး သုတ်ထားတယ်။ အပေါ်ဘက်က အဖြူရောင်၊ နံရံကိုလက်သီးနဲ့ထိုးရင် ခွပ်လို့အသံထွက်တယ်၊ နံရံမှာ အနံ့မရှိဘူး၊ အရသာလည်းမရှိဘူး ထင်တယ်"

နံရံကိုထောက်ထားပြီး နံရံနားမှာရှိတဲ့ ခုံတန်းမှာ ဖြည်းဖြည်း‌ချင်း ထိုင်ချလိုက်တယ်။ လက်မှာချွေးတွေ ရွှဲနေပြီ။ အရာရာတိုင်းကို တစ်ပြိုင်တည်း ခံစားနေရသလိုပဲ။ ခုနက ရေရွတ်လိုက်တဲ့ အရာတွေက မြင်ရလို့ပြောနိုင်တာမဟုတ်ဘူး။ ဒီနေရာကို အရမ်းရင်းနှီးနေလို့ ပြောနိုင်နေတာ။ မျက်လုံးပိတ်ထားလည်း ပြောနိုင်လိမ့်မယ်။

"ကျောပိုးအိတ်ကို ချွတ်ပြီးခုံပေါ်တင်လိုက်၊ ဘောင်းဘီခြေသလုံးနေရာကို ပွတ်ပြီး၊ အထိအတွေ့အာရုံကို ခံစားကြည့်။ ဘောင်းဘီအသားက ပျော့နေတယ်။ တွန့်နေတယ်။ အဲ့အထိအတွေ့ကို အာရုံစိုက်ထား။ အားလုံး အဆင်ပြေသွားမှာ၊ အားလုံး အဆင်ပြေသွားမှာ၊ အားလုံး အဆင်ပြေသွားမှာ။ အသက်ကိုမှန်မှန်ရှူ၊ အသက်ကိုမှန်မှန်ရှူ"

အသက်ရှူနှုန်းကို နည်းနည်းပြန်ထိန်းလို့ရပြီ။ လက်ကောက်ဝတ်ကို လက်မနဲ့စမ်းကြည့်တဲ့အရတော့ နှလုံးခုန်နှုန်းက နှစ်ရာလောက်ရှိမယ်။

"မြင်လို့ရတဲ့အရာငါးခု၊ ခုံတန်း၊ ကြမ်းပြင်၊ နံရံ၊ တံခါး၊ လူ။ဟာ၊ ရှေ့ကအခန်းထဲမှာ လူတွေရှိ‌နေတာပဲ။ ဒါပေမယ့် မင်းကိုကြည့်မနေဘူး။ မင်းရှိမှန်းတောင် ဘယ်သူမှ မသိဘူး။ ကိုင်လို့ရတဲ့အရာလေးခု၊ ဘောင်းဘီ၊ ကျောပိုးအိတ်၊ ဖုန်း၊ ပိုက်ဆံအိတ်။ ကြားလို့ရတဲ့အရာ သုံးခု၊ ခေါင်းလောင်း၊ ပန်ကာ၊ မိုးချိန်းသံ။ အနံ့ခံလို့ရတဲ့အရာနှစ်ခု၊ ပန်း၊ သံပုရာသီး။ အရသာခံလို့ရတဲ့အရာတစ်ခု၊ ချောကလက်ရေခဲမုန့်"

လက်ကောက်ဝတ်ကိုပြန်စမ်းတော့ သွေးခုန်နှုန်းတစ်ရာ့သုံးဆယ်လောက်ပဲ ရှိတော့မယ်။ စိတ်ပြန်ငြိမ်လာပြီ။ အဆင်ပြေသွားမှာပါ။

"ဒီစာသင်ခန်းရဲ့ ပထမဆုံးစည်းမျဥ်းက ဘာစည်းမျဥ်းမှ မရှိတာပဲ၊ အဲ့တော့ ဒုတိယစည်းမျဉ်းတောင် မရှိတော့ဘူး"

ရှေ့ကအခန်းထဲက လူတစ်ယောက်ရဲ့အသံကို လှမ်းကြားရတယ်။ အကြားအာရုံတောင် ပြန်ခံစားလို့ရနေပြီပဲ။ ခုနကဆို နားထဲမှာ နှလုံးခုန်သံကလွဲပြီး ဘာမှမကြားရဘူး။ ဘာမှမဖြစ်ဘူး။ အသက်ကိုမှန်မှန်ရှူသွားရင် ပြန်အဆင်ပြေသွားလိမ့်မယ်။

"အဲ့ဒါဆို အဲ့စည်းမျဥ်းကိုယ်တိုင်ရော"

မဝံ့မရဲပြန်မေးတဲ့ ကျောင်းသားတစ်ယောက်ရဲ့အသံ။ မြင်တော့မမြင်ရဘူး။ ဒါပေမယ့် သေချာပါတယ်၊ ကျောင်းသားပါ။ ခုလေးတင် ကျနော်သာ အခန်းထဲမှာရှိရင် အဲ့လိုမေးချင်မှာလို့ စိတ်ကူးနေတာ။ ဒါပေမယ့် မေးရဲမှာမဟုတ်ဘူး။ ဆရာ၊ ဆရာမတွေက အရစ်ခံရတာ မကြိုက်ဘူးမလား။ ဒီစာသင်ခန်းကို စိတ်ဝင်စားလာလို့၊ ထိုင်နေတဲ့နေရာကနေ ဘေးနည်းနည်းရွှေ့ပြီး အထဲကိုချောင်းကြည့်မိတယ်။

"မရှိဘူးလို့ပြောလို့ရတယ်၊ လိုက်နာစရာမလိုဘူး"

ပြောတဲ့သူက အခန်းရှေ့ဘက်က ဆရာစားပွဲပေါ်မှာ ခြေထောက်ချိတ်ထိုင်နေတယ်။ အကူနည်းပြလား မသိဘူး။ အသက်တော့သိပ်မကြီးသေးဘူး။

"အဲ့တော့ စည်းမျဉ်းတွေရှိနေသေးတဲ့သဘောလား၊ ဘာစည်းမျဉ်းမှန်းတော့ မသိနိုင်ပေမယ့်"

ဒီတစ်ခါတော့ ခုနကလောက် မဝံ့မရဲတဲ့အသံမထွက်တော့။ ကျနော့်လိုပဲ ခပ်ပိန်ပိန်ကောင်လေး။ ကျနော်ငယ်ငယ်က အဲ့လိုပုံပဲလားမသိဘူး။ သူကတော့ ကျနော့်ထက် ပိုသတ္တိရှိတယ်။ ကျနော်လို စောက်ဖြစ်မရှိတဲ့ကောင်တော့ ဖြစ်သွားမှာမဟုတ်ဘူး။

"အတိအကျ ဘာသာပြန်ရင်တော့ အဲ့သဘောပဲ၊ အဲ့လိုပြန်ရစ်လို့ရမှန်း သိပေမယ့်၊ ရစ်မှရစ်ပါ့မလားလို့။ ပြန်မရှင်းတတ်လို့ရှက်ပြီး လျှောက်ပြောတာမဟုတ်ဘူး။ ထားပါတော့ကွာ၊ ငါပြန်ပြင်လိုက်မယ်။ အဲ့စည်းမျဉ်းကလွဲပြီး အခြားဘာစည်းမျဉ်းမှ မရှိဘူး။ ကျောင်းတက်တက်၊ မတက်တက် မှတ်တမ်းမလုပ်ဘူး။ သင်နေတာကို နားထောင်ထောင်၊ မထောင်ထောင် ဘာမှမဖြစ်ဘူး။ အိပ်ပဲအိပ်‌နေအိပ်နေ၊ ဂိမ်းပဲဆော့နေဆော့၊ အပြာကားပဲကြည့်နေကြည့်နေ။ စာသင်ခန်းက စစ်စခန်းမဟုတ်ဘူး"

"ဘေးကတစ်ယောက်ယောက်ကို အနှောက်အယှက်ဖြစ်ရင်ရော"

အခြားကျောင်းသူတစ်ယောက်က ပြန်မေးတယ်။ ဘယ်လိုပုံစံရှိလဲတော့ အပြင်ကနေ လှမ်းမမြင်ရဘူး။ ဒီကလေးတွေ ဘယ်ဆိုးလို့တုန်း။ ကျနော်နဲ့အတွေးတူသားပဲ။ လွတ်လွတ်လပ်လပ် နေရတာကို ဘယ်လောက်ကြိုက်ကြိုက်၊ တစ်ယောက်ယောက်က ကေပေါ့သီချင်းတွေ အကျယ်ကြီးဖွင့်နေရင် ကျနော်တော့ သည်းခံနိုင်မှာမဟုတ်ဘူး။

"အနှောက်အယှက်ဖြစ်ရင် ရှောင်ထိုင်ဖို့ နေရာတွေအများကြီးပဲ။ အကယ်၍ နေရာမရွေ့ချင်လို့ အနှောက်အယှက်ပေးတဲ့သူကို ဆွဲထိုးချင်ရင်လည်း ဆွဲထိုးလို့ရတယ်"

အခန်းထဲမှာ အားလုံးပေါင်းမှ ဆယ်ယောက်လောက်ပဲ ရှိမယ်။ ကျနော်တို့တုန်းကလည်း ကျောင်းဖွင့်ကာစတော့ အဲ့လောက်ပဲထင်တယ်။ ဒီအခန်းက လူခြောက်ဆယ်၊ ခုနှစ်ဆယ်တော့ အသာလေး ဆန့်တယ်။ နောက်ပိုင်း လူအပြည့်တက်လည်း သုံးဆယ်၊ လေးဆယ်ပဲဆိုတော့ ဆန့်တော့ဆန့်နေမှာပါပဲ။

"ကန်တော့နော်၊ ဆရာကရော စာသင်ချင်မှ သင်မယ်ဆိုတဲ့ အဓိပ္ပာယ်လား"

ရှေ့ဆုံးတန်းက စာကြမ်းပိုးရုပ်နဲ့ ကျောင်းသားတစ်ယောက်က အထွန့်တက်တယ်။ ကန်တော့နော်ဆိုတဲ့စကားရဲ့ အဓိပ္ပာယ်ကို ဘယ်တုန်းကမှ နားမလည်ဘူး။ မရိုသေချင် မရိုသေနဲ့ပေါ့။ မရိုသေတာကို ကန်တော့နော်လို့ ပြောလိုက်တာနဲ့၊ ပြန်ချေဖျက်ပြီးသားဖြစ်ရောလား။ စိတ်မဆိုးရတော့ဘူးလား။ စိတ်မဆိုးမယ့်သူက စကားအပိုတွေပြောမနေလည်း စိတ်မဆိုးလောက်ဘူး ထင်တာပဲ။ ကျနော်ဆိုရင်တော့ မရိုသေလို့၊ ဘာမှမဖြစ်ဘူး၊ စကားအပိုတွေပြောမှ စိတ်ဆိုးမှာ။

"အေးလေ"

"အဲ့ဒါဆို ကျနော်တို့က ဘာလို့လာရမှာလဲ"

မလာချင်မလာနဲ့ပေါ့လို့ ပြောစေချင်လို့ မေးနေတာလား။ ဒါမှမဟုတ် စာအရမ်း‌သင်စေချင်နေတာလား။

"မင်းတို့ဘာသာလာတာ၊ ဘာလို့လာလဲ ငါဘယ်သိမလဲ။ ကိုယ့်ဘာသာ စဉ်းစားကြည့်ပေါ့၊ ကျောင်းဘာလို့လာလဲ"

"စာသင်ဖို့ပေါ့"

စဉ်းစားတောင် စဉ်းစားကြည့်ရဲ့လားမသိ။ အဲ့လိုကောင်‌‌တွေ ကြီးလာရင် အစိုးရအနိုင်ကျင့်သမျှကို ထောက်ခံဘောမနေတဲ့ကောင်တွေ ပြန်ဖြစ်လာတာမလား။

"စာသင်ချင်တဲ့ကျောင်းသား ငါတစ်ခါမှ မတွေ့ဖူးဘူး။ တကယ်စာသင်ချင်ရင် ဒီစာသင်ခန်းတွေရဲ့ အဝေးဆုံးတစ်နေရာမှာ သူ့ကိုယ်သူ စာသင်နေလိမ့်မယ်။ စာသင်ခန်းတွေလောက် စာသင်တာကို အနှောက်အယှက်ပေးတဲ့အရာ တစ်ခါမှမတွေ့ဖူးဘူး"

ကျောင်းသားတွေက ဆရာကိုကြောင်ကြည့်နေကြတယ်။ မျက်လုံးစုံမှိတ်ပြီး ကျောင်းမှန်မှန်တက်ဖို့ပဲ ပြောပြောနေတဲ့ ဆရာ၊ ဆရာမတွေနဲ့ ကြီးလာခဲ့ရလို့နေမယ်။ ဒီဆရာက ဘယ်ဆိုးလို့လဲ။ အခန်းထဲဝင်ထိုင်ကြည့်ချင်လာပြီ။ ကလေးတွေကို အထင်သေးတာတော့မဟုတ်၊ ကလေးတွေနဲ့ အတူမထိုင်ချင်ဘူး။ ဘာလို့ဝင်လာတာလဲဆို ဘာပြန်ဖြေရမှန်းမသိဘူး။ ဘယ်သူမှတော့ မမေးလောက်ပါဘူး။ မေးခဲ့ရင်လည်း ဝင်ချင်လို့ဝင်တာပေါ့လို့ပဲ ဖြေလို့ရတယ်မလား။ ခြေသံမကြားအောင် ထိန်းပြီး အခန်းထဲဝင်လိုက်တယ်။ လူရှင်းတဲ့နေရာရှာပြီး ခုံအလွတ်တစ်ခုမှာ တိတ်တိတ်လေး ဝင်ထိုင်လိုက်တယ်။ တစ်ယောက်နှစ်ယောက်ကတော့ ကျနော့်ကို လှမ်းကြည့်တယ်ထင်တယ်။ လူအသစ်ဝင်လာတိုင်း အဲ့လိုပဲကြည့်ကြတယ်မလား။ ကျနော်က မင်္သကာစရာကောင်းလို့ ကြည့်တာမဟုတ်ဘူးမလား။ ပြန်မကြည့်ရဲလို့ မသိချင်ယောင်ဆောင်လိုက်တယ်။ ရှေ့ကဆရာက တစ်ခုခုများပြောမလားလို့ လှမ်းကြည့်တော့၊ ပြုံးပြပြီး ခေါင်းပဲညိတ်တယ်၊ ဘာမှတော့မပြောဘူး။ တကယ်တော့ ပြောစရာလည်း မရှိဘူးမလား။

"ထားပါတော့။ စာသင်ချင်လို့လာတာတော့ မဟုတ်ဘူး။ မသိခဲ့ရင်လည်း စပွိုင်လာအလက်ကွာ။ ပြောလက်စနဲ့၊ ထပ်စဉ်းစားကြည့်ဦး။ ဘာ‌စိတ်ကူးပေါက်ပြီး ကျောင်းရောက်လာတာလဲ"

"အိမ်ကလွှတ်လို့"

ပြောတဲ့ကောင်ကိုလှမ်းကြည့်တော့ မျက်မှန်နဲ့ ဝဝတုတ်တုတ် မေမေ့သားရုပ်။ လိမ္မာလိုက်တာ။

"မင်းဖုန်းတည်နေရာကို အိမ်ကအမြဲ စောင့်ကြည့်နေလို့လား"

မေမေ့သားလေးက ခေါင်းခါပြတယ်။

"အိမ်ကလွှတ်ရင် ကန်တင်းမှာထိုင်နေကွာ။ ဒါမှမဟုတ် အားကစားတစ်ခုခု လုပ်နေကွာ။ ကန်ဘောင်သွားကွာ။ ဂိမ်းဆိုင်သွားကွာ။ ဘာမှမလုပ်ချင်တောင် စာကြည့်တိုက်မှာ အိပ်နေကွာ။ မင်းတို့ဘာလို့လာလဲတောင် မင်းတို့မသိဘူးလား"

"ဘွဲ့ရဖို့"

ကျောင်းသူတစ်ယောက်အသံ။ ရုပ်ဝါဒီအသံ။ လှမ်းကြည့်လိုက်တော့ ဘဝင်မြင့်နေတဲ့ရုပ်နဲ့။ ငယ်ငယ်ကတက်ခဲ့ဖူးတဲ့ကျောင်းက စောက်မြင်ကတ်စရာ အမျိုးသမီးအက်ဒမင် ငယ်ငယ်က အဲ့လိုပုံစံဖြစ်လိမ့်မယ်။ ပညာရေးကို အမြတ်ထုတ်စရာကလွဲ ဘာမှမမြင်တဲ့သူမျိုး။ ကျောင်းတက်ရတာကို အရင်းအနှီးလို သဘောထားတာ‌မြင်ရင် ငယ်ငယ်ကတည်းက အရမ်းရွံတာ။

"ဘွဲ့ရဖို့ ဘာကိစ္စ လေးငါးနှစ် အပင်ပန်းခံမှာလဲ။ ဘွဲ့ဓာတ်ပုံကလည်း ကြိုက်တဲ့အချိန်ရိုက်လို့ရနေတာ။ ငါဆို မဟာတန်းသာပြီးတယ်၊ ဘွဲ့လည်း တစ်ခါမှသွားမယူဘူး။ ဓာတ်ပုံလည်း တစ်ခါမှမရိုက်ဘူး။ ဘွဲ့လက်မှတ်အတုလုပ်ဖို့ ဖိုင်အရှင်လိုချင်ရင် ပို့ပေးမယ်။ လျှောက်တော့မတိုင်နဲ့၊ ငါအတုမလုပ်ရသေးဘူး။ ပျင်းလို့အတုလုပ်ကြည့်မလို့ လျှောက်စမ်းထားတာ။ ဘယ်အလုပ်ရှင်မှလည်း ဘွဲ့လက်မှတ်မူရင်းမစစ်ဘူး။ ဘွဲ့နဲ့တိုက်ရိုက်ဆိုင်တဲ့ အလုပ်လုပ်တဲ့သူလောက်ကလွဲပြီး ဘယ်သူမှဘွဲ့လက်မှတ်ကြီး ထုတ်မချိတ်ဘူး"

‌အင်းလေ။ ကျွန်ဖြစ်နိုင်ကြောင်းထောက်ခံစာကို ဘယ်သူကဂုဏ်ယူပြီး ထုတ်ချိတ်မှာလဲ။ အကယ်၍ ကျောင်းမထွက်ခဲ့လို့ ဘွဲ့ရခဲ့ရင်လည်း၊ ဘွဲ့ရတာက အရှက်ရဆုံးမှတ်ဉာဏ်တွေထဲ ပါနေလိမ့်မယ်။ ရှက်လွန်းလို့ ပြန်မေ့ပစ်ဖို့ အတင်းကြိုးစားရလိမ့်မယ်။

"စကတည်းက ကျောင်းတက်တယ်ဆိုတာက ... ဒီလိုပဲ ... စာသင်ဖို့ဆိုတာထက်၊ အတွေ့အကြုံရဖို့သက်သက်ပဲ ... အချိန်ဖြုန်းဖို့သက်သက်ပဲ မဟုတ်ဘူးလား"

စစချင်း ရစ်တဲ့ ခပ်ပိန်ပိန်ကျောင်းသားရဲ့အသံ။ အဲ့ကျောင်းသားရယ်၊ အနှောက်အယှက်ဖြစ်ရင်ရောဆိုတဲ့ ကျောင်းသူရယ်ကလွဲရင် ကျန်တဲ့သူတွေက အချိုးမပြေ။ ကလေးတွေဆိုတော့ အပြစ်ပြောဖို့တော့ စောပါသေးတယ်။ အသက်ရလာလို့လားမသိ၊ ကလေးတွေနဲ့ အကြောသိပ်မတည့်တော့။ တကယ်တော့ လူကြီးတွေနဲ့ဆို ပိုတောင်အကြောမတည့်သေး။

"အေးလေ၊ အဲ့ဒါကြောင့် လာချင်လာ၊ မလာချင်နေလို့။ အတန်းတက်ရင် တက်တဲ့အတွေ့အကြုံရမယ်။ မတက်ရင် မတက်တဲ့အတွေ့အကြုံရမယ်။ နှစ်ခုလုံးလိုချင်ရင် လာတက်ပြီးမှ ထွက်ချင်တဲ့အချိန် ထွက်သွားလည်းရတယ်။ ဘာမှပြောစရာကိုမလိုဘူး"

မသင်ချင်ထွက်သွားလို့ပြောပြီး တကယ်ထွက်တော့ စိတ်ဆိုးသွားတဲ့ဆရာမတွေ ရေတောင်မရေနိုင်တော့ဘူး။ ငယ်ငယ်ကတည်းက နှစ်တိုင်းလိုလို သူတို့ကိုယုံပြီး ထွက်သွားမိလို့ အပြစ်ပေးခံနေကျ။ ဒီတစ်ယောက်ကတော့ စိတ်ရင်းအတိုင်း ပြောတယ်ထင်တာပဲ။ ခုထိတော့ ဘယ်သူမှ အခန်းထဲက မထွက်သေးဘူး။

"အတန်းလုံးဝမတက်ထားရင် စာမေးပွဲဖြေရင်ရော"

စာကြမ်းပိုးက အခုထိမကျေလည်နိုင်သေးဘူး။

"စပွိုင်လာအလက်။ အတန်းတက်လည်း စာမေးပွဲနီးရင် အလွတ်ကျက်ကြမှာပဲကို။ အလွတ်ကျက်မယ့်အတူတူ၊ ဖြေချင်ရာသာဖြေခဲ့။ ဘာရေးရမလဲမသိရင် မေးခွန်းကို သုံးခါလောက်ပြန်ရေး။ ဘာမှမရေးလည်း အအောင်ပေးလိုက်မယ်"

"တစ်ယောက်ယောက်က တိုင်ရင်ရော။ အလွတ်ကြီးကို အအောင်ပေးထားမှန်းသိရင် ကျနော်တို့ကျနေမှာပေါ့"

"မင်းတို့အချင်းချင်းမှ ဒါလေးကို နှုတ်လုံအောင် မထိန်းနိုင်ရင် ကျတာတောင်နည်းသေးတယ်။ နစ်နာတဲ့သူကို အပြစ်‌ပြောရတာ အားတော့နာပါတယ်"

"မဟုတ်ဘူးလေဆရာ၊ ဆရာကတော့ ဒီနှစ်ပဲသင်တာ။ နောက်နှစ်တွေဆက်တက်တော့ ဒီစာတွေမသိရင်"

"စာမေးပွဲပြီးတာနဲ့ သင်ထားသမျှ မေ့ကုန်တဲ့သူချည်းပဲ။ မမေ့ချင်တဲ့သူဆိုရင်လည်း၊ အဲ့လောက်သင်ချင်နေရင် ငါသင်သင်၊ မသင်သင် သူ့ဘာသာတစ်နည်းနည်းနဲ့ သင်မှာပဲ။ ငါ့ထက်ကောင်းတဲ့ လက်ချာဗီဒီယိုတွေ ဘယ်သွားကြည့်ရမလဲ သိချင်ရင် ပြောပြမယ်။ တကယ်သင်ချင်ရင် မပြောခင်ကတည်းက သိချင်သိမှာ။ ထားပါတော့။ အားကစားလုပ်လို့ အအောင်ပေးရင်းနဲ့ ဘွဲ့ရသွားတဲ့သူတွေတောင် အများကြီး။ ကျောင်းပြီးလို့ ပိုက်ဆံရှာတဲ့အခါ ဒီစာတွေကို ဘာမှပြန်သုံးလို့မရဘူး။ သုံးလို့ရမယ့်ဟာတွေလည်း ငါမသင်နိုင်ဘူး။ ကျွန်ခံရမှာကို ငါကဘာကိစ္စ သံကြိုးတပ်ပေးရမှာလဲ"

"ကျောင်းခေါ်ချိန်ကြောင့်လာရရင် စာမသင်ချင်တဲ့သူတောင် အနည်းဆုံးတစ်လုံး နှစ်လုံးတော့ ကြားဖူးမှာပေါ့။ ဘာမှမလုပ်လည်း အောင်တယ်ဆိုတဲ့အကျင့်ကြီးနဲ့ ဘွဲ့ရသွားရင်"

နောက်တစ်ဖက် ရှေ့ဆုံးတန်းက စာကြမ်းပိုးရုပ်နဲ့ ကျောင်းသူတစ်ယောက်။ ကျနော့်အတန်းက အီးစီက အဲ့လိုပုံမျိုးပဲ။ သူတောင် မဟာတန်းပြီးနေပြီလားမသိဘူး။ အကူနည်းပြဆရာမတောင် ပြန်ဖြစ်နေလောက်ပြီ။

"အခွင့်ထူးခံနေရတဲ့သူတိုင်း ဘယ်တုန်းက ဘာလုပ်လို့လဲ။ အချောင်အခိုနိုင်ဆုံးသူတွေပဲ အခွင့်ထူးမှန်သမျှရနေတာ။ ထားပါတော့၊ ဘွဲ့အလကားရလို့ ရှက်စရာဘာမှမရှိဘူး။ အဲ့ဘွဲ့ကလည်း ဘာအဓိပ္ပာယ်မှမရှိဘူး။ ဘာမှမလုပ်တာက ဘာအပြစ်မှမဟုတ်ဘူး။ စာတစ်လုံးနှစ်လုံး ကြားဖူးရုံနဲ့ တတ်ချင်ယောင်ဆောင်မှ အပြစ်ရှိတာလို့မြင်တယ်။ စာတစ်လုံးနှစ်လုံးသိပြီး တတ်ချင်ယောင်ဆောင်ဖို့တော့ ငါအားမပေးနိုင်ဘူး"

"အကယ်၍ သမီးတို့က ဆရာမပြန်ဖြစ်ရင်ရော"

အီးစီရဲ့ကိုယ်ပွားလား အောက်မေ့ရတယ်။ အီးစီကိုတောင် သတိရလာပြီ။ ဖုန်းခေါ်ကြည့်လို့ရမှန်းသိပေမယ့် မခေါ်ရဲဘူး။ ထားလိုက်ပါတော့။

"အကောင်းဆုံးအကြံပေးရရင် ဆရာမတော့ ပြန်မလုပ်ပါနဲ့။ တောင်းပန်ပါတယ်။ ကျောင်းသား‌ဦးနှောက်တွေကို ဖျက်စီးဖို့ ဆရာ၊ ဆရာမတွေ လုံလုံလောက်လောက်ရှိပြီးသားပါ။ ဖျက်စီးရမှ စားဝင်၊ အိပ်ပျော်လို့ စာသင်ချင်ရင်တော့ မတားနိုင်ဘူး"

ဟာ၊ ဒီလူက စာကြမ်းပိုးတွေကို နှိမ်လိုက်တာ။ ဘယ်ဘဝအငြိုးတွေကို ပုံချနေတာလဲ။ ကောင်မလေးတော့ စိတ်ကောက်သွားတော့မှာပဲ။

"မဟုတ်ဘူးလေ ဆရာရဲ့၊ အကောင်းသင်ချင်ရင်ရော။ ကန်တော့နော်၊ ဆရာ့ကို အကောင်းမသင်တာလို့ ပြောတာမဟုတ်ဘူး"

"ငါလည်း အကောင်းမသင်နိုင်ပါဘူး။ တကယ်တတ်အောင် သင်ချင်ရင် ဘယ်သူမဆို စကတည်းက ကိုယ့်ဘာသာ နည်းနည်းတတ်အောင်တော့ လျှောက်ဖတ်ထားမှာပဲ"

စာကြမ်းပိုးမလေးတော့ စိတ်ကောက်သွားပြီထင်တယ်။ ခုံပေါ်ကိုပဲစိုက်ကြည့်နေတယ်။ ဘာမှပြန်မပြောလောက်တော့ဘူး။ ရှေ့ကလူကတော့ ဂရုမစိုက်ဘူး။ လွတ်အိတ်နဲ့ တံခါးဘောင်နဲ့ထိသံ ကြားရလို့ တစ်တန်းလုံးက တံခါးပေါက်ကို လှည့်ကြည့်ကြတယ်။ ကျောင်းသားတစ်ယောက်က တံခါးဝမှာရပ်ပြီး ဆရာ့ကိုလှမ်းရယ်ပြတယ်။ တိတ်တိတ်လေးထွက်သွားရင်းနဲ့ အသံထွက်သွားလို့ ရှက်နေတာဖြစ်လိမ့်မယ်။ ဆရာက ပြန်ရယ်ပြပြီး ခေါင်းနှစ်ချက်ညိတ်ပြတယ်။ ရတယ်၊ သွားသွားဆိုတဲ့ အဓိပ္ပာယ်ဖြစ်မယ်။ အဲ့ကျောင်းသားက ခေါင်းညွတ်ပြပြီး လှည့်ထွက်သွားတယ်။

"အခြားထွက်သွားချင်တဲ့သူရှိရင် ကြိုက်တဲ့အချိန် ထွက်သွားလို့ရတယ်။ အဲ့ဒါကို စကားလုပ်ပြောနေရတာနဲ့တင် မဟုတ်တော့ဘူး။ ထားပါတော့၊ အချိန်ကုန်တယ်။ စာအကြောင်းပြောမယ်။ ဘယ်ဖတ်စာအုပ်တွေနဲ့ သင်ရမလဲက ကျောင်းဝဘ်ဆိုဒ်မှာ ဝင်ကြည့်လို့ရတယ်။ ကိုယ့်ဘာသာ ဖတ်ချင်လည်း ရှာဖတ်ကွာ။ ဖတ်ဖတ်၊ မဖတ်ဖတ်၊ သင်တဲ့အခါ နားထောင်လို့ရအောင်တော့ တတ်နိုင်သမျှ ရှင်းပြမယ်။ ပေးထားတဲ့ ဖတ်စာအုပ် သုံးချင်မှသုံးမယ်။ ထပ်ဖတ်ရမယ့် စာအုပ်နဲ့ စာမျက်နှာတော့ ပြောချင်ပြောမယ်"

စာကြမ်းပိုးကျောင်းသားက လက်ထောင်ပြတယ်။

"ရှာဖတ်ဖို့က စာကြည့်တိုက်သွားရမှာလား"

"ကျောင်းစာကြည့်တိုက်က အပျော်ဖတ်ဖို့အပြင် အသုံးမဝင်ဘူး။ ပညာရပ်ပိုင်းဆိုင်ရာ စာအုပ်‌ဆို မရှိသလောက်ပဲ။ ဌာနစာကြည့်တိုက်မှာလည်း အက်ဒီရှင်အဟောင်းတွေပဲ ရှိလိမ့်မယ်။ libgen သွား။ အခုသွားလို့ရတယ် ဖုန်းထုတ်လိုက်။ ဝိုင်ဖိုင်အကောင့် မရှိသေးရင် ဒေတာနဲ့သုံး"

စာအုပ်သူခိုးပဲ။ တရားဝင် စာရှာလို့ရတဲ့နေရာတွေ မပြောဘဲ၊ စာအုပ်ခိုးနည်းပဲ ပြောပြတဲ့ဆရာ အခုမှတွေ့ဖူးတယ်။ ဘယ်ဆိုးလို့လဲ။ ပြဌာန်းစာအုပ်တွေကို libgen ကနေ ဒေါင်းလုပ်ယူကြည့်ခိုင်းတယ်။ ပြီးတော့ အဲ့စာအုပ်တွေကို တစ်အုပ်လုံးဖတ်ချင်လို့ပဲဖြစ်ဖြစ်၊ တစ်ခန်းချင်းဖတ်ချင်လို့ပဲဖြစ်ဖြစ် စာရွက်နဲ့ပြန်ထုတ်ဖို့ ဈေးသက်သာပြီး၊ အဖုံးချုပ်တာလှတဲ့ဆိုင်ကို ညွှန်ပေးတယ်။ တိုက်တိုက်ဆိုင်ဆိုင် သူပြောတဲ့ဆိုင်က ကျနော်စာအုပ်ထုတ်နေကျ ကန်တင်းကမိတ္တူဆိုင်ပဲ။ အရင်က ဒီလူနဲ့ ဘာလို့မတွေ့မိတာဘာလိမ့်။ ဒီလူက ကျနော်မရှိတော့မှ ဒီကျောင်းကိုပြောင်းလာတာ ဖြစ်လိမ့်မယ်။ ကျောင်းထွက်ပြီးတာတောင် အဲ့ဆိုင်ကိုတော့ ကျနော်ရောက်သေးတာပဲ။ မူရင်းစာအုပ်မဝယ်တော့ဘဲ နှစ်ပေါင်းများစွာ အဲ့ဆိုင်ကချုပ်တဲ့စာအုပ်တွေပဲ ဖတ်လာတာ၊ သူလည်း အဲ့ဆိုင်သွားနေကျဆိုရင် တစ်ခါမှမ‌ဆုံဖြစ်တာ ထူးဆန်းတယ်။ လူမျက်နှာတွေကို ကျနော်တမင်မကြည့်လို့ ဖြစ်ရင်ဖြစ်မှာပါ။ စိတ်ပညာဆရာပြောတဲ့အရဆို အရင်လက ကျနော်အဲ့ဆိုင်လာတုန်းကတောင် အသိတစ်ယောက်နဲ့ တွေ့သေးတယ်။ အဲ့တုန်းက ဘာစာအုပ်လာအပ်၊ ဒါမှမဟုတ် ဘာစာအုပ်လာရွေးတာလဲ ခုထိစဉ်းစားမရသေးဘူး။

chapter v
the former student

the ghost of anchises : they are the souls who are destined for reincarnation; and now at lethe's stream they are drinking the waters that quench man's troubles, the deep draught of oblivion.

virgil, aeneid

စာသင်ချိန်ပြီးသွားတော့ ဌာနထဲကထွက်ပြီး ဆေး‌လိပ်သောက်ရင် ထိုင်နေကျ သစ်ပင်အောက်မှာ ခဏရပ်လိုက်တယ်။ စီးကရက်ဘူးထုတ်နေတုန်း နောက်ကအသံကြားရတယ်။

"ဆရာ ... ဆရာ ... ဆရာ"

အချိုးပြေသားပဲလို့ ထင်ရတဲ့ကျောင်းသူရဲ့အသံ။ သူ့ဆရာကိုခေါ်တာနေမှာပါဆိုပြီး စီးကရက်တစ်လိပ်ကို နှုတ်ခမ်းမှာတေ့လိုက်တယ်။ ခြေလှမ်းခပ်သွက်သွက် လှမ်းသံကြားရပြီးနောက် ကျောင်းသူလေးက ကျနော့်ရှေ့မှာလာရပ်တယ်။ 

"ဆရာ၊ သမီးကို မှတ်မိလား"

ဒီစကားကို တော်တော်ရင်းနှီးတယ်။ ပြန်မမှတ်မိချင်တဲ့ ရှက်စရာအတိတ်ထဲကတစ်ခုကို ရင်းနှီးသလိုရင်းနှီးတယ်။ ကျနော်ငယ်ငယ်က ကျူရှင်တွေ ခဏခဏ ပြောင်းရဖူးတယ်။ သင်တဲ့ ဆရာ၊ ဆရာမတွေက ကျနော့်ကို စောက်မြင်ကတ်ပြီး အကြောင်းမရှိအကြောင်းရှာ ခဏခဏ အပြစ်ပေးတော့မယ်မှန်း သိလိုက်တာနဲ့၊ ကျူရှင်ပြောင်းရ‌တော့တာပဲ။ အဲ့တုန်းက နည်းနည်းသတ္တိရှိသေးတယ်။ စောက်မြင်ကတ်သွားလောက်အောင် လျှောက်ရစ်ရဲသေးတယ်။ ကလေးတစ်ယောက်ရဲ့ အပြစ်ကင်းမဲ့မှုက တစ်ခါတစ်လေ သတ္တိနဲ့တူတယ်။ ငယ်သေးတော့ ရစ်ကြည့်မှလည်း သူတို့တကယ်တတ်မတတ် ခွဲနိုင်တာ။ ခွဲချင်လို့ရစ်ရလောက်အောင်တော့ မရင့်ကျက်သေး။ အခုတော့ ဆရာတွေသင်တာ ခဏနား‌ထောင်ကြည့်ရုံနဲ့ တကယ်မတတ်မှန်း ခွဲနိုင်နေပြီ။ လူတွေစကားပြောတာ ခဏနားထောင်ကြည့်ရုံနဲ့ ဒီလူကိုရှောင်သင့်မရှောင်သင့် ခွဲနိုင်နေပြီ။ အခြားအရာရာတိုင်း‌နီးပါးကသာ ခွဲမရနိုင်အောင် ရောထွေးနေတာ။ အိပ်မက်လား၊ နိုးနေတာလား။ စိတ်ထဲမှာဖြစ်တာလား၊ အပြင်မှာလား။ အတိတ်လား၊ အနာဂတ်လား။ ဒါပေမယ့် ခွဲနေစရာရော လိုလို့လား။

"ဆရာ (ဆရာမ) ကျနော့်ကို မှတ်မိလား"

ကျနော့်အသံကိုကျနော် ပြန်ကြားရတယ်။ ကျနော်ငယ်ငယ်ကအသံ။ တက္ကသိုလ်ရောက်ပြီး တစ်နှစ်အတွင်းမှာ ငယ်ငယ်ကကျူရှင် ဆရာ၊ ဆရာမတွေ အားလုံးထက် ကျနော်က ပိုတတ်သွားမှန်း ကိုယ့်ဘာသာသိလိုက်ရတယ်။ ဒါတောင် လူတိုင်းကိုကြောက်ပြီး၊ ကိုယ့်ကိုယ်ကို ယုံကြည်မှု မရှိတဲ့သူမို့လို့။ ကျနော်ကတတ်သွားလို့ဆိုတာထက်၊ သူတို့ကပထမနှစ်ကျောင်းသားလောက်တောင် မတတ်ဘဲကျူရှင်ပြနေမှန်း နားလည်သွားတာ။ အသိတွေက ဂိုက်လိုက်ပြပြီး ပိုက်ဆံရှိနေတဲ့အချိန် ကျနော်က ရသမျှမုန့်ဖိုး စာအုပ်ဝယ်နေရတာနဲ့ နေ့လည်စာကို တစ်ပတ်တစ်နပ်တောင် မစားဖြစ်။ ဗိုက်ထဲပူလောင်နေလည်း ကြိတ်သည်းခံရတဲ့နေ့တွေကို ရေတောင်မရေနိုင်တော့။ ဂိုက်ပြဖို့က အချိတ်အဆက်လည်း မရှိဘူး။ ဈေးကွက်ဖြစ်နေပြီးသား ပညာရေးကြီးကို ထပ်အမြတ်ထုတ်တဲ့ ပွဲစားတွေကနေတစ်ဆင့်လည်း အလုပ်မလုပ်ချင်ဘူး။ စာမသင်ဘဲ၊ ဆက်ကပ်မှာ လေ့ကျင့်သလို ကျောင်းသားကို ခိုင်းရတဲ့အလုပ်လည်း မလုပ်ချင်ဘူး။ 

အဲ့ဒါနဲ့ ငယ်ငယ်က ကျနော့်ကို နှိပ်စက်တဲ့ ကျူရှင်တွေကို ပြန်သွားပြီး၊ ကျနော့်ကို မှတ်မိလားလို့ လိုက်မေးတယ်။ တကယ်တော့ ကျနော်က သူတို့ထက် ပိုတတ်တာလည်း သေချာပြီ၊ ပိုကောင်းအောင်လည်း သင်နိုင်ဖို့ လေ့ကျင့်ပြီးပြီ။ ပြိုင်သင်နိုင်နေပြီဆိုတဲ့ ယုံကြည်မှုရှိလို့ သွားရဲတာ။ ‌"မှတ်မိပြီ၊ မင်းကို၊ ငါရိုက်မှာကြောက်လို့ ထွက်ပြေးတဲ့ကောင်မလား" လို့‌ပြန်ဖြေရင် ဘယ်လိုပြန်ပြောရမလဲ စဉ်းစားပြီးသား။ ဒါပေမယ့် သူတို့အားလုံးပြန်ဖြေတဲ့ အဖြေက "မမှတ်မိဘူး။" ကျနော်ဘယ်သူပါ၊ ဘယ်နှစ်ကတက်ခဲ့ပါတယ် အထစ်အထစ်နဲ့ ရှင်းပြပြီးမှ မှတ်မိသလိုလိုပြောတယ်။ တကယ်မှတ်မိတာလည်း ဟုတ်ချင်မှဟုတ်မှာ။ များသောအားဖြင့် အကူဆရာပဲဖြစ်ဖြစ် လုပ်လို့ရမလား၊ နေရာလွတ်ရှိမလား မေးဖို့မေ့ပြီး ဒီတိုင်းပြန်လာမိတယ်။ မေးဖြစ်တော့လည်း မရှိသေးဘူး၊ ရှိရင်ဆက်သွယ်မယ်လို့ပြောပေမယ့် ဘယ်တော့မှ မဆက်သွယ်။ ဆက်သွယ်ရအောင် ဖုန်းနံပါတ်လည်း မပေးမိ။ အဲ့ထက် ရှက်စရာကောင်းတဲ့ အတွေ့အကြုံတွေ အများကြီး ရှိပြီးသားဆိုပေမယ့် အဲ့ဒါက တော်တော်ခံရခက်တဲ့ မှတ်ဉာဏ်ပဲ။ အမြဲတမ်း ကျရှုံးနေကျဆိုပေမယ့် ကိုယ်အထင်သေးတဲ့ ဆရာ၊ ဆရာမတွေဆီမှာ အလုပ်မရမှာမှန်း သိသိကြီးနဲ့ ကိုယ့်အရှက်ကိုယ်ခွဲမိတာကိုတော့ မေ့မရ။

"ဆရာ"

ကျောင်းသူလေးက မျက်လုံးပြူးပြီး မော့ကြည့်နေတယ်။ ကျနော့်ကိုပြောနေတာလား။ မဖြစ်နိုင်ပါဘူး။ အနောက်ကိုလှည့်ကြည့်တော့ ဆရာနဲ့တူတဲ့သူ မတွေ့။ သူ့ဆရာလည်း အပေါ်ထပ် တက်သွားပြီထင်တယ်။ ဘေးကဖြတ်သွားတာ မတွေ့လိုက်ရဘူး။

"ဆရာ သမီးပြောတာကြားရရဲ့လား"

"ကျနော့်ကိုပြောတာလား"

နှုတ်ခမ်းကြားက ဆေးလိပ်ကို လက်ချောင်း‌ကြားပြန်ရွှေ့ပြီး မေးမိတယ်။

"ဟုတ်"

"ကျနော်က ဘယ်တုန်းက ဆရာလုပ်ဖူးလို့လဲ"

ကလေးမလေးက ခေါင်းကုတ်နေလေရဲ့။

"စာသင်တဲ့သူကို ဆရာလို့ခေါ်တာမလား"

အင်းလေ။ ကျနော်ခေါင်းညိတ်ပြလိုက်တယ်။ ဒီကောင်မလေးက ကျနော့်ထက်တောင် လောကကြီးနဲ့ အဆက်အသွယ်ပြတ်နေတာလား။

"သမီးအစ်မကို‌တောင် ဆရာစာသင်ဖူးတယ်။ သူတောင် ဖိုင်နယ်ရောက်ပြီ"

အခွံအထပ်ထပ်နဲ့ ထုတ်ထားတဲ့ ဘူးကိုဖွင့်နေရသလိုပဲ။ ဘယ်တုန်းက စာသင်ဖူးလို့လဲ။ သင်ဖူးသလိုလိုပဲ။ တကယ်သင်ဖူးတာလား၊ သူပြောလို့ သင်ဖူးတယ် ထင်သွားတာလား။ မှတ်ဉာဏ်ကို ပြန်ဖော်လို့မရသေးဘူး။ ဒီကောင်မလေးမျက်နှာကို မြင်ဖူးသလိုလိုပဲ။‌ သူမအိမ်နားက ကောင်မလေး။ ဒါပေမယ့် အဲ့ကောင်မလေးက မျက်မှန်တပ်တယ်။ အခုကောင်မ‌လေးက မတပ်ဘူး။ မျက်မှန်တပ်တဲ့ကောင်မလေးက ကျနော်အခုမှ စိတ်ကူးယဉ်လိုက်တဲ့ မှတ်ဉာဏ်လား။ လူတွေက စိတ်ကူးယဉ်တွေလား၊ တကယ်ရှိတာလား ဘယ်တုန်းကမှ ခွဲမရခဲ့ဘူး။ မျက်မှန်နဲ့ကောင်မလေးက အခုကောင်မလေးရဲ့အစ်မ ဖြစ်လိမ့်မယ်။ ဒါမှမဟုတ် ဒီကောင်မလေးက ကျနော့်ကို အရူးလုပ်နေတာလား။ ကျနော့်ကို တစ်ဌာနလုံးက အရူးလို့ထင်နေတုန်းလား။

"ခဏ‌နော်၊ ကျနော်ရုတ်တရက် စဉ်းစားမရ -"

"ရတယ် ဆရာ။ မမှတ်မိဘူးလို့ ထင်သားပဲ။ သမီးလည်း ဆရာ့ကိုတွေ့တွေ့ချင်း ဆရာလို့ထင်ပေမယ့်၊ မတွေ့တာကြာတော့ သိပ်မသေချာဘူး။ အသံကြားတော့မှ သေချာမှတ်မိတာ။ ဆရာအသံကို သမီးကြားဖူးပေမယ့်၊ သမီးအသံကို ဆရာသေချာမကြားဖူးလို့ ဖြစ်လိမ့်မယ်"

မျက်မှန်နဲ့ကောင်မလေးကို စာရှင်းပြနေတုန်း၊ ဘေးခန်းက သူ့ညီမက ကျနော်ကို ပြတင်းပေါက်ကနေ စာလှမ်းလှမ်းမေးတာကို ပြန်မြင်ယောင်လာတယ်။ ဘာလို့လဲလို့ ခဏခဏမေးတဲ့ ကလေးမ‌လေး အသံကို ပြန်ကြားယောင်လာတယ်။ တက္ကသိုလ်ဝင်တန်း တကယ်တက်နေတဲ့ သူ့အစ်မထက်တောင် အဲ့ကောင်မလေးက တက္ကသိုလ်ဝင်တန်းစာတွေကို ပိုစိတ်ဝင်စားသေးတယ်။ တကယ်တော့ လုပ်စရာမလိုတဲ့အရာတွေကို ပိုစိတ်ဝင်စားတာ ထုံးစံပဲမလား။ နေပါဦး၊ အဲ့ဒါလွန်ခဲ့တဲ့ ဘယ်နှနှစ်ကပါလိမ့်။ လေးနှစ်ခွဲ‌လောက် ဖြစ်လိမ့်မယ်။ အဲ့တုန်းက သူမ ရှိသေးတယ်။ ဘာလို့သေချာမှတ်မိလဲဆိုတော့ အဲ့နှစ်မှာပဲ သူမဆုံးသွားတာ။ အဲ့‌နှစ်ကိုဘယ်လိုမှ မေ့နိုင်မှာမဟုတ်ဘူး။ သူမအကူအညီနဲ့ သူမအိမ်နားက မျက်မှန်နဲ့ကောင်မလေးကို စာသွားသင်ဖြစ်တာ။ အဲ့ကောင်မလေးရဲ့ညီမက အဲ့တုန်းက သေးသေးလေး။ ခန္ဓာကိုယ်ဖွံ့ဖြိုးတာ နောက်ကျတာလား၊ မွေးနေ့လိမ်ပြီး ကျောင်းစောတက်တာလား မသိဘူး။ ငယ်ငယ်လေးနဲ့ အတန်းကြီးစာတွေကို သူ့အစ်မထက် နားလည်တယ်။ 

"အိပ်ရာထဲမှာ စာအုပ်အထပ်လိုက်နဲ့ ကောင်မလေး"

ကောင်မလေးမျက်နှာက ပြုံးရွှင်နေတယ်။ ဒီအပြုံးကို သေချာမှတ်မိပါတယ်။ ကလေးမလေးက အခု အရွယ်တောင်ရောက်နေပြီ။ စာသင်ခဲ့တုန်းက ပြန်ခါနီး မတ်တပ်ရပ်တိုင်း ဘာရယ်မဟုတ် ဟိုဘက်ခန်းကို လှမ်းကြည့်မိတယ်။ သူ့ကိုယ်ရေးကိုယ်တာကို စပ်စုသလိုဖြစ်ပေမယ့်၊ မကြည့်စေချင်ရင် တံခါးပိတ်ထားလို့ရရက်နဲ့ ဖွင့်ထားတာဆိုတော့ ကြည့်မိတဲ့အတွက် ရှက်စရာတော့မရှိဘူး။ စာအုပ်ပုံက ကျနော့်အခန်းထဲမှာလို မရှင်းချင်လို့ ပုံထားတာမဟုတ်ဘူး၊ နေ့တိုင်း နည်းနည်းချင်း ပြောင်းပြောင်းသွားတယ်။

"အခန်းထဲမှာကတည်းက ဆရာက မှတ်မိလားမသိဘူးလို့ တွေးနေတာ"

"ဘာလို့ဆရာလို့ ခေါ်နေသေးတာလဲ"

"မကြိုက်လို့လား"

"အင်း"

"ဟုတ်သားပဲ၊ အဲ့တုန်းကလည်း မမကို အစ်ကိုလို့ပဲခေါ်ခိုင်းတာ၊ ဆောရီးနော်"

"ရတယ်"

"အစ်ကိုလို့ပဲခေါ်တော့မယ်"

သူမအသံကို ကြားယောင်လာတယ်။ အသံချင်းဆင်သားပဲ။ ကောင်မလေးနေရာမှာ သူမကိုမြင်ရတယ်။ နွေးထွေးတဲ့မျက်နှာလေး။ အဲ့အပြုံးလေးကို ဘယ်တော့မှ မမေ့ဘူး။ ပြေးမဖက်မိအောင် မနည်းစိတ်ထိန်းထားရတယ်။

"ရတယ်မလား၊ အစ်ကိုလို့ခေါ်ရင်"

ခေါင်းညိတ်ပြလိုက်တယ်။ ဒီကလေးမက အသက်ကြီးလာလို့ ဉာဏ်မကောင်းတော့တာလား။ အစ်ကိုလို့မခေါ်လို့ ဘယ်လိုခေါ်စရာရှိလို့လဲ။ အစ်မဂုဏ်ထူးမပါတော့အောင် ဖြစ်သလိုသင်သွားတဲ့ လခစားလေ့ကျင့်ပေးတဲ့သူလို့ ခေါ်မှာလား။ ဘာလို့မမှတ်မိလဲ အခုမှ မှတ်မိတယ်။ ကျနော်သင်တာ အသုံးမကျလို့ အဲ့ကျောင်းသူ ဂုဏ်ထူးမပါ‌မှန်း မမှတ်မိအောင် အရက်နဲ့မျှောချထားရတာမလား။ ပိုက်ဆံယူပြီး စာသင်ရတာထက် ရှက်စရာကောင်းတာ ရှိသေးလား။ ငယ်ငယ်က ကျူရှင်ဆရာတွေနဲ့ မယှဉ်ဖြစ်လို့တော်သေးတယ်။ ယှဉ်ဖြစ်ရင် ကျနော်ရှုံးချင်ရှုံးမှာ။ ကိုယ်တစ်စက်မှ မလေးစားတဲ့သူတွေကို ရှုံးရတာထက် ရှက်စရာကောင်းတာ ရှိသေးလား။ 

"အစ်မရော အဆင်ပြေတယ်မလား"

ကျနော့်ကို အဆင်ပြေတယ်မလားမေးရင်သာ ဘာဖြေရမှန်းမသိတာ။ အခြားသူကိုမေးရတာတော့ အရမ်းလွယ်တယ်။ အဆင်ပြေတယ်မလားက ဘယ်တုန်းကမှ အဆင်ပြေမပြေသိချင်လို့ မေးတာမဟုတ်ဘူး။ သတိဆက်ရစရာ မလိုတော့အောင် သတိရမှန်း အသိပေးတာမဟုတ်လား။

"ဖိုင်နယ်တော့ရောက်သွားပြီ၊ မမက ငယ်ငယ်ကတည်းက စာမသင်ချင်တဲ့သူဆိုတော့ ဒီစနစ်နဲ့အကိုက်ပဲ"

"လူတိုင်းနီးပါးက ဒီစနစ်နဲ့အကိုက်ပဲ"

"စနစ်ရဲ့ပြဿနာက ကျောင်းသားတွေနဲ့ ကိုက်နေတာပဲ"

ဒီကောင်မလေးက ဉာဏ်ကောင်းတုန်းပဲ။ အကောင်းဆုံးဆီက သင်ခဲ့ရလို့ပေါ့လို့ သူမပြောသံကို ကြားလိုက်ရတယ်။ ကျနော်ကတော့ ဘယ်တုန်းကမှ အကောင်းဆုံးဖြစ်ခဲ့မယ် မထင်ဘူး။

"ညီမက ဘယ်လိုဖြစ်ပြီး ဒီရောက်လာတာလဲ"

မေးပြီးသွားမှ အစ်ကိုကရောလို့ မမေးပါစေနဲ့လို့ အကြိမ်ကြိမ် ဆုတောင်းနေမိတယ်။ ဘာလို့ကလေးတန်းကို လိုက်တက်နေတာလဲဆိုရင် အဖြေမရှိဘူး။ ကျောင်းထွက်ထားလို့လို့ပြောမိရင် ဘာလို့ကျောင်းထွက်တာလဲဆိုတာကို ဘယ်သူ့ကိုမှ နားလည်အောင် မရှင်းပြနိုင်သေးဘူး။

"အစ်ကို့ကိုအားကျလို့ပေါ့"

ကြည်နူးရမှာလား။ ဝမ်းနည်းရမှာလား။ ဒီကောင်မလေးက ဉာဏ်ကောင်း‌သလောက် အားကျစရာလူ မရှာတတ်တာပဲ။

"ညီမအတန်းမရှိတော့ဘူးလား"

"မသိဘူးလေ၊ ဒီနေ့မှစတက်တာဆိုတော့၊ ပုံမှန်ဆို အခြားဆရာတွေဆက်ဝင်တတ်လား"

"အချိန်စာရင်းတက်ကြည့်လိုက် အပေါ်ထပ်မှာရှိလိမ့်မယ်"

"ဟုတ်၊ တကယ်တော့ အတန်းဆက်မတက်ချင်တော့ပါဘူး၊ ဟီး"

ဟန်ဆောင်တာမဟုတ်ဘဲ ပြန်ပြုံးပြမိတယ်။ လူတိုင်းနီးပါးနဲ့ စကားပြောဖြစ်တိုင်း နေရခက်ပေမယ့် ဒီကောင်မလေးနဲ့တော့ လုံခြုံတယ်‌လို့ ခံစားရတယ်။ သူမအနားမှာရှိနေခဲ့တုန်းကလိုမျိုး။ သူမရဲ့နွေးထွေးမှုစက်ကွင်းနဲ့ မတူညီတဲ့နွေးထွေးမှုစက်ကွင်းတစ်ခု။

"အချင်းချင်း အရင်ကတည်းက သိတာလား"

ဉာဏ်ကောင်းသားပဲလို့ ထင်ရတဲ့ကျောင်းသားအသံကို အနောက်ကနေကြားရတယ်။ ကျနော်တို့နားကို တစ်လှမ်းချင်းလျှောက်လာတယ်။ ကောင်မလေးကခေါင်းညိတ်ပြတယ်။

"သွားတော့မလို့လား"

ကျောင်းသားကခေါင်းညိတ်ပြတယ်။

"ခဏလေး၊ အချိန်စာရင်းဓာတ်ပုံသွားရိုက်မလို့"

"မရိုက်နဲ့တော့၊ ငါရိုက်ပြီးပြီ"

"တော်လိုက်တာ"

ကျနော်ကိုပြန်လှည့်ကြည့်ပြီး -

"သွားတော့မယ်နော်အစ်ကို" လို့ နှုတ်ဆက်သွားတယ်။ ခေါင်းပြန်ညိတ်ပြလိုက်တော့၊ သူတို့နှစ်ယောက်က အဓိပတိလမ်းဘက်ထွက်သွားကြတယ်။ အကောင်းဆုံးဆီက သင်ခဲ့ရလို့ပေါ့ဆိုတာ အဲ့ကောင်လေးကို ပြောတာထင်တယ်။ ကျနော်ငယ်ငယ်ကနဲ့ ပုံစံဆင်ပေမယ့်၊ ကျနော့်ထက်တော့ နေရာတိုင်းမှာကောင်းမယ် ထင်တာပဲ။ ဒါနဲ့ သူတို့က တွဲနေကြတာလား။ လူကြီးတွေမျက်လုံးထဲမှာ ကလေးတွေကို အတူမြင်တိုင်း အဲ့လိုပဲထင်နေကြတာလား။ ကျနော်ပါ လူကြီးဖြစ်နေပြီလား။ လူကြီးဖြစ်ရမယ့်အစား သေသွားတာကပိုကောင်းတယ်လို့ ငယ်ငယ်ကပြောဖူးတယ်။ အခုတော့ ဘာဖြစ်ဖြစ် ဖြစ်ရမယ့်အစား သေသွားတာကပိုကောင်းတယ်။

သူမကို စကားအရမ်းပြောချင်လာလို့ ဖုန်းထုတ်ပြီး စာပို့လိုက်တယ်။

မိမိ : ညီမ အိမ်နားကကောင်မလေးကို အစ်ကိုစာသင်တာမှတ်မိလား

မိမိ : ပုံမှန်ဆိုရင်တော့ သင်ဖို့ငြင်းခဲ့မှာပဲ၊ ညီမက ကိုယ်စားခေါ်ပေးလို့ အားနာပြီးသင်ဖြစ်တာ

မိမိ : အဲ့ကောင်မလေးရဲ့ညီမကို မှတ်မိလား၊ ညီမလိုပဲ စာအရမ်းဖတ်တဲ့ကောင်မလေး

မိမိ : အဲ့ကောင်မလေးကို အတန်းထဲမှာ ဒီနေ့ပြန်တွေ့တယ်

မိမိ : အဲ့ကောင်မလေးက အစ်ကိုအတန်းထဲ ဘာလို့‌ရောက်နေတာလဲ

မိမိ : ဘာလို့ရောက်နေလဲဆိုတော့ အစ်ကိုကသူ့အတန်းကို သွားတက်မိလို့ပဲ

မိမိ : အစ်ကိုက သူ့အတန်းကို ဘာလို့သွားတက်မိတာလဲ

မိမိ : အစ်ကိုလည်းမသိဘူး

မိမိ : အစ်ကိုကျောင်းထွက်လိုက်တာ ပြောဖူးတယ်မလား၊ ညီမစိတ်ဆိုးမှာသိပေမယ့် မတတ်နိုင်ဘူး၊ ဖြစ်ပြီးခဲ့တာတွေက ဖြစ်ပြီးခဲ့ပြီ

မိမိ : ညီမ မရှိတော့ ကျောင်းမသွားနိုင်တော့ဘူး၊ စာမေးပွဲတစ်ခုလည်း မဖြေမိလိုက်ဘူးထင်တာပဲ

မိမိ : ထားပါတော့၊ စိတ်ပညာဌာနက ဆေးခန်းကိုအပတ်စဉ်သွားနေတယ်ဆိုတာ ပြောဖူးလား

မိမိ : အဲ့ဆေးခန်းကနေ အိမ်မပြန်ဖြစ်ဘဲ အစ်ကို့ဌာနဘက်ကို ယောင်ပြီးသွားမိတာ

မိမိ : အဲ့ဌာနကို ဘယ်ချိန်က နောက်ဆုံးရောက်လဲ မမှတ်မိဘူး၊ ကျောင်းထွက်တာကလည်း ထွက်စာတင်တိုင်း ခွင့်မပြုလို့ ဒီတိုင်းမသွားဘဲ ထွက်လိုက်တာထင်တယ်၊ သေချာတော့ မမှတ်မိတော့ဘူး

မိမိ : ကော်ရည်ခေါက်ဆွဲဝယ်ကျွေးမယ်၊ စိတ်မဆိုးနဲ့

မိမိ : စိတ်ဆိုးလည်းမတတ်နိုင်ဘူး၊ အချိန်တွေကို နောက်ပြန်ဆုတ်လို့မှ မရတာ

မိမိ : ဒါနဲ့‌ဆေးခန်းလာတုန်းက ညီမတို့ဌာနမှာ ညီမနဲ့တူတဲ့ကောင်မလေးကို တွေ့လိုက်‌သေးတယ်၊ သရဲခြောက်နေတာတော့ မဟုတ်ပါဘူးနော်

မိမိ : ညီမကိုသတိရလိုက်တာ

မိမိ : ညီမနဲ့စကားခဏလေးပြန်ပြောရဖို့ ဘာမဆိုပေးနိုင်ပါရဲ့

မိမိ : ဒါနဲ့ ဟိုကောင်မလေးအတန်းက ဆရာကထူးဆန်းတယ်၊ အတန်းထဲမှာ ဘာလုပ်လုပ် ခွင့်ပြုတယ်ပြောတာပဲ၊ စကားပဲပြောပြော၊ ဂိမ်းပဲဆော့‌ဆော့

မိမိ : နောက်ရက်တွေလည်း ဆေးခန်းကအပြန် သူ့အတန်းသွားတက်ဦးမယ်

မိမိ : စကတည်းက ကျောင်းမထွက်ခဲ့ရင် အဲ့ကောင်လိုပဲ အစ်ကိုကိုယ်တိုင် ဆရာပြန်ဖြစ်နေပြီလို့ ညီမပြောလည်း ခံရမှာပဲ

မိမိ : ဒါနဲ့ ဟိုကောင်မလေးက ညီမနဲ့တူတယ်၊ အသံရော၊ ရုပ်ရော၊ စာအရမ်းဖတ်တာရော၊ ဉာဏ်ကောင်းတာရော၊ ဉာဏ်ကောင်းတယ်ဆိုတာ ဘာကိုပြောမှန်း ဘယ်တော့မှ နားမလည်ပေမယ့်

မိမိ : အကောင်းဆုံးဆီက သင်ခဲ့ရလို့ပေါ့လို့ ညီမပြောလိမ့်မယ်၊ ဒါပေမယ့် အစ်ကိုသင်ခဲ့တာက သူ့ကို မဟုတ်ဘူး၊ သူ့အစ်မကို၊ သူ့အစ်မကိုတောင် သင်တာထက် လေ့ကျင့်နည်းပြောပြရုံသက်သက်ပဲ

မိမိ : ကြွားတာကိုမုန်း‌ပေမယ့်၊ ကြွားရဦးမယ်၊ အဲ့ကောင်မလေးကို ဘာလို့ဒီကျောင်းဒီဌာနကို လာတက်တာလဲဆိုတော့ အစ်ကိုကိုအားကျလို့ပေါ့တဲ့

မိမိ : ကောင်လေးတစ်ယောက်လည်း အဲ့အတန်းမှာရှိတယ်၊ အဲ့ကောင်လေးက အစ်ကိုငယ်ငယ်ကနဲ့ တူတယ်၊ ဒါပေမယ့် အစ်ကိုလို ကျပ်မပြည့်တဲ့ကောင်မဟုတ်ဘူး

မိမိ : သူတို့နှစ်ယောက်က ဘယ်ကိုလဲမသိ၊ အတူထွက်သွားကြတယ်

မိမိ : ညီမနဲ့အစ်ကိုနဲ့ကို ကလေးတွေပုံစံနဲ့ ပြန်မြင်ရသလိုပဲ

မိမိ : ညီမနဲ့အစ်ကိုနဲ့ကတော့ အသက်မတူခဲ့ဘူး

မိမိ : ဘာလို့အစ်ကိုမွေးတဲ့နှစ်မှာ စောမမွေးခဲ့တာလဲလို့ ညီမပြောဖူးတာမှတ်မိလား

မိမိ : ညီမနဲ့အစ်ကိုသာ စောစောတွေ့ခဲ့ကြရင် ကျောင်းတက်ခဲ့ရတာ ဒီလောက်ခက်မှာ မဟုတ်ဘူး

မိမိ : ပြန်ပြင်လို့မရလောက်အောင် ဒါဏ်ရာတွေများနေတဲ့အချိန်မတိုင်ခင် တွေ့ခဲ့ကြရင် ဘယ်လိုနေမလဲလို့ ညီမပြောဖူးတာ မှတ်မိလား

မိမိ : ကလေးတွေကိုတော့ အစ်ကိုတို့နဲ့မတူစေချင်ဘူး

မိမိ : နတ်ပြည်မှာ အင်တာနက်ရှိပုံမရဘူး၊ အင်တာနက်ရှိခဲ့ရင် ညီမအစ်ကိုကို တစ်ခုခုပြန်ပို့မှာပေါ့

မိမိ : နတ်ပြည်မှာရော ဗိုက်နာတာခံစားရလား

မိမိ : asclepius ကုပေးရင်တော့ ဗိုက်မနာတော့လောက်ပါဘူး

မိမိ : ဒါပေမယ့် အင်တာနက်မရှိတော့ asclepius ကို ဘယ်လိုရှာမလဲ

မိမိ : ရှာတော့ရှာတတ်မှာပါ၊ ညီမက ဒီလောက်ဉာဏ်ကောင်းတာ

မိမိ : အစ်ကိုအတွက်စိတ်မပူနဲ့၊ နေလည်းကောင်းတယ်၊ အစားလည်း စားနိုင်သလောက်စားတယ်

မိမိ : ညီမကြောင်လေးကို သတိရလိုက်တာ၊ ညီမလည်း သတိရမှာပဲ

မိမိ : အကယ်၍များ နတ်ပြည်က‌နေ လူ့ကမ္ဘာကို ဆက်သွယ်လို့ရခဲ့ရင် အစ်ကိုကိုနှုတ်ဆက်ဖို့ အလုပ်ရှုပ်ခံမနေနဲ့၊ ညီမကြောင်လေးကိုပဲ ခေါင်းပုတ်ပေးလိုက်ပါ
